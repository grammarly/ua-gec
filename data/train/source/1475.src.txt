Для мене улюбленим містом завжди був і, як підказує інтуїція, буде Луцьк. Це унікальне місце, що зберегло в собі стародавній лицарський шарм та прикрасило його зеленню та молодіжним драйвом. Щоразу, як повертаюсь у рідне місто, мені стає легше дихати. Я відчуваю, що це моє місце сили.
Луцьк відомий Замком Любарта, що зображений на купюрі номіналом у 200 гривень. Ще тут розташований відомий Музей Волинської ікони. Однак, для мене Луцьк не у пам'ятаках культури чи атракціях. У моїй пам'яті Луцьк - місто затишних вуличок та музикантів, рожевих заходів сонця, свіжого подиху життя у повітрі. Я усіх запрошую до мого рідного міста. Воно унікальне. Воно не таке, як чиїсь рідні міста. Я не вигадую! Луцьк не дивиться зверхньо, не змушує соромитись. Луцьк загортає у спокій, дарує відчуття романтичної молодості. Там усюди лавочки для закоханих та затишні дворики для відпочинку. Я люблю його. Я йому вдячна за себе.


