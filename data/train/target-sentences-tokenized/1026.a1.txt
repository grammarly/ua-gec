« Зменшимо зарплатні , але нікого не кинемо » .
Як у Fedoriv Agency знайшли роботу для офісних працівників
Окрім закладів , барів та салонів , від карантину потерпають люди , чия робота полягає у створенні комфорту всередині компаній .
Коли українські агенції зачинили свої офіси на карантин , багато офіс - менеджерів та адміністраторів залишилися без роботи .
Під час одного з антикризових ефірів Андрій Федорів розповів , що для його агенції першочергове завдання — зберегти кожного працівника під час карантину .
Розповідаємо , як бариста , старша адміністраторка та офіс - менеджерки змінили професії всередині Fedoriv Agency на час карантину .
Анастасія Філіпенко , операційна директорка
На першому тижні карантину ми зрозуміли , що криза буде глибшою , ніж здається .
Клієнти вважають Fedoriv Agency своїм стратегічним маркетинговим партнером , тож за умов , коли події у світі розвиваються так швидко та драматично , брендам потрібні зміни тут і зараз .
Ми швидко відчули , що перевантажені .
Наша агенція складається з 5 команд .
Кожна з них працює з різними клієнтами , і в кожної з них роботи стало удвічі - утричі більше .
Нічні повідомлення в чатах проєктних менеджерів із проханнями про допомогу стали нормою .
Ще трохи – і ми почали б вигорати .
Ми шукали варіанти , як швидко виправити ситуацію .
Зрозуміли , що у нас є частина команди , у якої роботи стало об’єктивно менше , – це back - офіс .
Через те , що офіс закрили на час карантину , старша адміністраторка , дві офіс - менеджерки та бариста фактично залишилися без роботи .
Першого тижня від початку карантину я провела інструктаж для дівчат із команди офісу .
Пояснила , що в цій ситуації доведеться адаптуватися .
За пів дня я навчила їх використовувати нашу CRM і канбан - дошку , де бізнес - команди передаватимуть їм завдання .
Вже за тиждень один з юнітів почав активно залучати дівчат до розшифровки аудіоінтерв’ю для стратегів .
Завдання почала давати й директор з розвитку : потрібно було шукати людей у соцмережах для промо та заносити ліди у CRM - систему .
Це був лише один із п’яти юнітів , але приклад однієї команди надихнув інші 4 юніти шукати завдання для дівчат із back - офісу .
Ще через один тиждень усі в агенції звикли до такого « нового відділу » .
А коли стратегам прилітало завдання проаналізувати карантинні тренди рекламного ринку або протестувати зручність мобільного додатку , вони швидко підключали back - офіс .
Зараз дівчата виручають усю компанію : проєктних менеджерів , директора з розвитку , стратегів і мене , операційного директора .
Якщо в нашій агенції погіршиться фінансова ситуація , тоді ми зменшимо зарплати всім співробітникам в рівній мірі .
Але ми нікого не кинемо : ні людей з back - офісу , ні людей із бізнес - команд .
Це наша позиція .
Олена Манжос , бариста
У мене було найкрутіше робоче місце : кавомашина , три вітрини зі смачненьким і комп’ютер .
Я знаю , хто з команди любить десерти зі згущеним молоком , хто зі заварним кремом , а хто чекає , коли нам привезуть пюре з котлетами .
Намагалася , щоб усі були задоволені : вегани , вегетаріанці , ті , хто на правильному харчуванні , та ті , кому не можна лактозу .
Зараз я почуваю себе максимально далеко від своїх колишніх обов’язків .
Наприклад , нещодавно займалася розшифровкою інтерв’ю для стратегів .
Може здатися , що переводити аудіо в текст — це просто , але це дуже монотонна робота .
Оскільки моя попередня робота не передбачала роботи з текстом , перший запис тривалістю 1 годину 40 хвилин я розшифровувала протягом 20 годин .
Це був запис розмови із фахівцем з DevOps , тому я мала на слух розібрати багато незнайомої термінології та назв невідомих мені компаній .
Від сидіння за комп’ютером боліла спина , пальці та лікті .
Але я розуміла , що це дрібниці порівняно з обсягом роботи інших співробітників .
Окрім розшифровок , я писала матеріали : мені доручили написати інструкцію для працівників агенції , що робити і куди дзвонити , якщо є підозра на коронавірус .
Згодом я написала для команди матеріал про те , як підписати декларацію з сімейним лікарем .
Маша Суботіна , офіс - менеджерка
Коли ми йшли на карантин , я боялася , що роботи стане менше , адже усі мої завдання були зосереджені в офісі .
Коли нам почали давати зовсім нові для мене завдання , довелося докласти додаткових зусиль , щоб звикнути .
Я аналізувала зручність мобільних додатків наших клієнтів , збирала аналітику , будувала діаграми для презентацій , а буквально за пару годин я навчилася працювати в Keynote .
Свої нові обов’язки я поєдную з основними завданнями по офіс - менеджменту , як - от відправка документів чи подарунків клієнтам .
Аналітика та проведення глибинного інтерв’ю завжди були для мене близькими поняттями , бо я вчилася на соціолога .
Відтоді багато чого забула , тож у мене з’явилася можливість попрактикуватися .
Зараз мій робочий день відрізняється від докарантинного періоду тим , що я можу працювати на дивані , хоча потім страшенно болить спина .
За півтора місяці я зробила багато аналітичної роботи , стала більш посидючою .
Тепер навіть обідати не піду , поки не доб’ю завдання .
Руслана Королевич , офіс - менеджерка
До карантину в мої обов’язки входило буквально все , що можна .
Відчинити двері співробітнику , який забув свій пропуск , та організувати івент під ключ .
Коли почався карантин , довелося адаптуватися до Zoom та телефонних дзвінків .
Я брала слухавку всюди : у машині , сидячи між грядками на городі чи готуючи вечерю .
Домашня атмосфера мене дезорієнтувала .
Розшифровка інтерв’ю зводила мене з розуму , бо іноді займала 12 годин .
А ось створювати діаграми у Keynote для клієнтських презентацій мені сподобалося .
Ще однією зоною відповідальності стала робота з лідами .
Аби допомогти директору з розвитку , я заносила контакти лідів агенції до CRM - системи .
Цікаво було спостерігати , з якими запитами та ідеями приходять клієнти до Fedoriv Agency .
Протягом карантину я точно прокачаю скіл « багатозадачність » , бо паралельно працюю за ноутом і прибираю квартиру .
Крім цього , на карантині я прокачала скіл « максимального терпіння » — це коли мама приготувала борщ і кличе їсти , а тобі дають ще одне термінове завдання по роботі .
Наталія Литвин , старша адміністраторка
До епідемії я допомагала організувати життя команди в офісі , відповідала за комфортну ауру .
Коли дізналася про закриття офісу на карантин , почала непокоїтися , що я і мої дівчатка залишимося без роботи .
Насправді все обернулося навпаки : ми стали найпотрібнішими людьми на карантині .
Тепер беремо участь у всіх процесах .
За час карантину у мене з’явилося багато справді крутих завдань : я допомагала бізнес - юнітам із проєктами , допомагала із залученням нових клієнтів для Fedoriv Agency .
Серед моїх завдань : аналізувати ринок e - commerce , створювати таблиці в Miro та офорляти клієнтські презентації , допомагати директору з New Business вести таблицю з « паролями і явками » клієнтів : їхні посади та лінки у соцмережах .
Адаптація до нового формату роботи далася легко .
До цього я працювала віддалено , тож моє робоче місце було будь-де , де можна підключити ноут до розетки : в офісі , у кафе , вдома .
За місяць я полюбила віддалену роботу , тому що робочий день можна почати в піжамі з кавою о сьомій ранку , а в середині дня можна відволіктися на медитацію .