Рецензія на роман “ Танго смерті ” Юрія Винничука
На цей момент для мене роман “ Танго смерті ” Юрія Винничука — найкращий український твір серед тих , що я читала .
Він захопив мене майстерним розвитком сюжету , щирими та відданими один одному героями , трагічністю подій Другої світової війни , які у творі описані надзвичайно детально .
Найперше , що слід зазначити , — роман містить елементи сентименталізму і не уникає описів романтичних ситуацій , але разом із тим зображує жахливі картини Другої світової .
Сюжет таким чином витримує контраст між горем і щастям .
Спочатку бачимо безтурботність дитинства , юнацьке кохання , традиції різних культур , які хоч і не переплітаються , але існують гармонійно в одному світі .
Потім картинка різко змінюється , і герої опиняються в оточенні нелюдів і безглуздих жертв заради чиєїсь “ правильної ” ідеології .
Але в кінці герої отримують шанс зустрітися у час відносного миру , де немає якоїсь сили , яка б їх знову несправедливо розлучила ; і все повертається на свої місця : читач знову насолоджується поетичністю та мрійливістю світу , створеного книгою .
Увесь роман наповнений маленькими підказками щодо того , що повинно статися у розв’язці .
Звичайно , автор і не намагався їх приховати чи якось мудро завуалювати , тому не здогадатися , як закінчиться роман , напевно , можна , тільки якщо читати кожен другий абзац .
Можливо , для когось така кількість очевидного “ форшадування ” ( англ . foreshadowing ) зіпсувала би твір , але , на мій погляд , це створює ефект градації , який робить напруження читача дедалі більшим , щоб наприкінці винагородити його омріяною щасливою розв’язкою для героїв .
Єдине , що здалося мені зовсім трішки невдалим — це емоційний вплив , який мала на мене кінцівка .
Через нескінченну кількість “ форшадувальних ” моментів , мої уявлення про фінал були дещо ідеалізованими і відверто завищеними .
Я очікувала , що остання сцена сягне надзвичайного напруження і , відповідно , викличе в мене набагато потужніші емоції , ніж викликала насправді .
Натомість усе було досить спокійно і не вимагало від читача бурхливої реакції .
Але тут , напевно , річ у мені , бо я все-таки більше люблю історії , які не мають щасливого фіналу ; вони створюють неприємне відчуття трагічної безвихідності , яке разом із тим за ступенем насолоди не можна зрівняти навіть із найщасливішою розв’язкою із тих , що існують .
Коли - небудь я зможу це пояснити .
Щойно зрозумію , як працює катарсис .
Окрім усього вже перерахованого , роман має ще одну ознаку , яка , на мій погляд , є найціннішою .
У романі безліч таких моментів , які під час прочитання викликають шторм незабутніх емоцій , під шкірою раптом з’являється рій велетенських мурашок , і вони всі дружно починають свою стрімку подорож від твого тулуба і до самої голови ; мимовільно очі починають наливатися слізьми , чи то від трагічності , чи то від страху перед усвідомленою картиною , яка не хоче зникати зі свідомості , незважаючи на те , що від того моменту ти перегорнув уже сторінок із десять .
Після цього такі моменти надовго застигають у пам’яті , і ненароком згадавши один із них посеред буденності , серце наповнює приємний смуток , або ж зринає пам’ять про той жах , що опанував тебе під час опису трупів , які залишили за собою більшовики .
Твір починає свою гру з емоціями читача вже з перших рядків .
Ми не зовсім розуміємо , що відбувається , або хто ці люди , але комбінація зорових і слухових образів — гавкіт псів , скрипіння снігу під підошвами , шепіт молодих хлопців у молитвах , вогонь , що повільно згасає , в’язка гранат , проникливе звучання скрипки — досягає потрібної мети : у свідомості читача зароджується тривога й усвідомлення трагедії ситуації .
Роман не дозволяє читачеві довго перепочивати від емоційного навантаження , адже постійно підкидає харч для душі .
У пам’яті відіб’ється ще не один момент , наприклад , той самий потяг - привид , що вночі таємничо шугає вулицями Львова , а найбільше вражає “ силует чоловіка , який однією рукою тримав скрипку і водив по ній смичком , затиснутим у зубах ” .
Можу з упевненістю сказати , що “ Танго смерті ” — один із найкращих творів не тільки сучасної , а й узагалі української літератури ; він і порушує важливі проблеми , і створює незабутні образи , а сюжет роману здатний розчулити будь-чиє серце .