Я вчу комп’ютер розуміти людську мову .
Приблизно так можна дуже базово описати те , чим займаються комп'ютерні лінгвісти .
Загалом ця спеціальність є відносно новою , тому про неї можна почути різні міфи , часто – майже полярні .
Хтось вважає , що це – програмування , й усі задачі можна вирішити за допомогою математики та алгоритмів .
Хтось думає , що комп'ютерні лінгвісти – це перекладачі , які працюють у комп'ютерних програмах .
Насправді ж це поєднання структурної лінгвістики та програмування .
Необхідно добре розуміти будову мови та її закономірності для того , щоб описувати правила та моделі , які зможе зрозуміти та проаналізувати комп’ютер – тобто свого роду “ перетворювати мову на код ” .
При цьому комп’ютерному лінгвістові не обов’язково знати певну мову досконало – тут ідеться про інше , про вміння виокремлювати елементи структури мови та бачити взаємозв’язки між ними .
Маючи хороші знання зі структурної лінгвістики , можна працювати практично з будь-якою мовою .