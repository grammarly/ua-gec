Огляд на комікс-вестерн “Текс. Месник”
Короткий підсумок для лінивих: на мою думку, Текс – це відірваний шматок історії, красу та зміст якої ми не маємо жодного шансу оцінити в межах одного випуску на 50 сторінок.
Ця історія без початку і без кінця, що просто показує нам невеличкий шматочок чогось більшого і, на жаль, цей шматочок не вражає.
Герой ніяк не прописаний, про нього буквально нецікаво читати, тому що ми не розуміємо ні хто він, ні за ким він ганяється увесь мальопис, навіть характер персонажу відсутній як такий.
З позитивних речей: малюнок дуже приємний.
Радив би це читати тільки заядлим фанатам комікс-вестернів.
Сюжет Головний герой Текс знаходиться в типовому помтса-квесті за своїм батьком.
В межах цього квесту ви побачите багато стрілянини, трішки погонь, індіанців та красиві пустельні пейзажі.
Уся атмосфера вестернів з салунами, фермами та револьверами тут завезена і до неї немає жодної претензії.
До чого є претензії, так це до невиразного головного героя, який мстить за батька (якого ми ніколи не бачили), при цьому часто-густо порушуючи закон.
За межами того що Текс Віллер красунчик і вправно стріляє, мені немає що вам про нього розповісти, у персонажа буквально відсутній характер та якісь особливі риси.
Вочевидь такий герой не міг стати протагоністом культової серії фуметті (італійська назва для коміксів), що йде регулярно виходить ось уже понад 70 років.
З чого можу зробити декілька припущень: або перед нами невдала серія, або для того щоб оцінити цю мальсторію по заслугам потрібно значно більше ніж 50 сторінок.
Ну або і те і те.
Малюнок Він приємний, в міру деталізований, композиція сторінок (на мій дилетантський погляд) якісна.
Малюнок – це фактично єдина річ, що мені сподобалась у Тексі.
Персонажі промальовані фактурно, фони достатньо добре пропрацьованй, колір живий та приємний.
Усе на висоті, цей комікс хочеться розглядати.
Видання Видавництво Fireclaw постаралось на славу: тверда оправа, приємний цупкий глянцевий папір, збільшений формат.
Однак, така якість йде у комплекті з немалою ціною – 180 гривень за 52 сторінки.
Як на мене, то це дещо дорогувато, можливо все те саме тільки у форматі TPB дозволило би знизити ціну, але не програти по якості.
Для прикладу хотілось би навести Захисника вогню від UA Comix (та і по продажам, як подейкують, Захисник зайшов на ринок куди краще за Текса)
Окреме зауваження до перекладу: кличний відмінок ігнорується.
Текс, а не Тексе, Хуан, а не Хуане.
Щодо верстки, то усе на місці, нічого не їде, нічого не загубили.
Єдине зауваження до оригінальних написів, що не були перемальовані, а просто дублюються текстовими плашками.
Не скажу, що це критично, але індустрія уже задала свої стандарти, для того щоб зрозуміти про що я, просто відкрийте якийсь з томів Флеша від Рідної Мови та гляньте яку красу там наводять Денис Борисюк та Ігор Дунець.
Моя загальна оцінка коміксу Текс. Месник — 5 отруйних стріл індіанців з 10.
Радив би тільки у тому випадку, якщо ви запеклий любитель вестернів, або маєте достатньо часу і можливостей щоб зануритись у світ Текса за межами представлених 50 сторінок