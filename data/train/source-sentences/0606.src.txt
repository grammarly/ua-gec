Біологія та криміналістика
Зображений візерунок може здатися арт-об'єктом, але люди, які уважно вчили шкільну біологію, розпізнають черепашки діатомових водоростей.
Їх основою кремнезем (Силіцію оксид), а за структурою  нагадують коробку, накриту кришкою.
Діатомові водорості мешкають у прісних та солоних водоймах.
Вони є основним компонентом фітопланктону морів та океанів, забезпечуючи близько 20% продукції кисню на нашій планеті та 50% продукції органічної речовини у океанських екосистемах.
Рештки панцирів мертвих клітин осідають на дно, формуючи осадову породу — діатоміт, який використовується людиною у промисловості: як харчову домішку у тваринництві, в якості підстилки, компоненту ґрунтосуміші, теплоізоляційний матеріал в металургії, матеріал фільтрів для очистки води, домішки до бетонів в будівництві тощо.
Висока варіабельність форм панцирів дозволяє ідентифікувати водойми, з яких походять різні зразки матеріалів.
24 листопада 1971 року людина, що назвалася Деном Купером, захопила пасажирський літак, який виконував рейс Портленд-Сіетл.
У чемодані він мав пристрій, схожий на бомбу, вибухом якої він і погрожував.
Вимогами терориста були 200 тис. доларів дрібними неміченими купюрами та два набори парашутів.
Влада знайшла все необхідне, в обмін на це Купер відпустив пасажирів та стюардес, після чого літак взяв курс на Мексику на найменшій можливій висоті та швидкості.
Приблизно за півгодини після злету Купер вистрибнув з літака.
ФБР організувало масштабну пошукову операцію, незважаючи на те, що вихідних даних було недостатньо для більш-менш точного розрахунку місця приземлення.
Пошук був настільки ретельним, що навіть у одній з покинутих будівель був знайденим труп дівчинки, яка зникла за кілька тижнів до цього.
Проте, слідів Купера виявлено не було.
Серійні номери купюр були розіслані у всі ігрові заклади, банки та інші установи, і це також нічого не дало.
Ця історія досі лишається єдиним нерозкритим випадком угону літака за всю історію.
З неї були зроблені і практичні висновки - авіакомпанії отримали повноваження проводити обшук пасажирів на предмет наявності вибухівки, а в літаках Boeing 727 встановлено пристрій, який запобігав відкриванню дверей під час польоту.
Але це не вся історія.
10 лютого 1980 року Браян Інгрем, відпочиваючи на березі річки Колумбія, знайшов у піску три пакунки із грошима, які виявилися частиною викупу Купера.
Вони були пошкоджені, але все ще складені у пачки, скріплені резинками та у тому ж порядку, як їх віддали терористові.
Походження грошей загадкове, адже локація знахідки знаходиться за 30 км від ймовірної зони приземлення Купера.
Було висунуто ряд гіпотез, але жодна з них мала практичні докази.
У 1986 році більша частина коштів була поділена між родиною Інгрем та страховиком авіакомпанії.
ФБР залишило собі 14 купюр в якості доказів.
У 2008 році дорослий Браян продав на аукціоні 15 купюр (20-доларових) за приблизно 37 тис. доларів.
Решта купюр викупу досі не виявлені.
Але і це не вся історія.
Діатомові водорості мають не лише міжвидову варіабельність розмірів та форм черепашок.
Деякі, зокрема Asterionella formosa, мають ще й сезонні зміни будови.
Дослідники проаналізували будову діатомей, які їм вдалося виявити на грошах Купера зі знахідки Інгрема.
Виявилося, що їхній видовий склад відповідає літньому сезону, а не листопаду, коли відбувся угон літака.
Результат виключає усі теорії, в яких гроші були навмисне закопані в пісок (тобто, сухими), та в яких Купер упав в річку.
Проте, не дає жодних додаткових пояснень щодо долі грошей або самого злочинця.
Тим не менш, опублікований спосіб аналізу є новим та може використовуватися у подальших розслідуваннях.
Через те, що у результаті захопленння літака не постраждали люди чи власне літак, у 1976 році справа повинна була завершитися за терміном давнини.
Судді винесли заочне рішення та постановили, що в разі виявлення живим Купер має з'явитися до суду.
Після виявлення нових фактів розслідування було поновлене, але далі у 2016 році офіційно закрито ФБР.
Матеріали справи становлять 60 томів, а частина доступна на сайті.
Експерти вважають найбільш ймовірним сценарієм загибель Купера - стрибок відбувся у листопаді, вночі, за температури повітря -10С, злочинець був вдягнений лише в діловий костюм.
До того ж, його запасний парашут виявився неробочим муляжем.
І навіть якби він не розбився, навряд чи міг вижити без допомоги на землі.
Проте, тіло так і не знайшли...