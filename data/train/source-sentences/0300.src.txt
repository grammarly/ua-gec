COVID-19 не перешкода: в УКУ реалізували важливий проект суспільно-орієнтованого навчання під час карантину
В Українському католицькому університеті успішно завершився перший в Україні проект суспільно-орієнтованого навчання (service learning): створення карти організацій, що надають послуги для учасників бойових дій та їхніх сімей у Львові та області.
Як реалізовувався цей освітній формат у часі карантину через Covid-19,  у чому його важливість та як можна отримати доступ до карти – читайте далі.
Проект є особливо актуальним і соціально-значимим сьогодні, адже він передбачає створення Asset-карти на основі збору, аналізу та систематизації інформації щодо надавачів послуг для учасників бойових дій та членів їхніх сімей.
Його реалізовано в межах навчальної дисципліни “Основи соціально-правового захисту” для студентів 2 курсу спеціальності “Соціальна робота” під керівництвом викладачки Ірини Криницької та Юлії Кокоячук, керівниці програми “Соціальна робота” Українського католицького університету.
Переглянути asset-карту можна тут.
“Актуальність проекту зумовлена війною Росії проти України, яка триває з 2014 року.
За час війни в Україні статус учасника бойових дій надано 369 451 особі (за інформацією відомчих комісій станом на 01.07.2019).
Приблизно 24 000 осіб є мешканцями Львова і Львівської області.
Учасники бойових дій є категорією осіб, з якими професійно працюватимуть студенти соціальної роботи після закінчення університету” – розповідає Юлія Кокоячук.
“З початком війни створено чимало громадських та волонтерських організацій, комунальних закладів, про яких немає достатньо доступної інформації, або ж наявна – застаріла.
З’явилася потреба налагодження мережі контактів цих установ і створення максимально доступної платформи для пошуку актуальної інформації про найближчі діючі організації, які надають послуги для учасників бойових дій та членів їхніх сімей”.
Як реалізовувався проект:
Проект реалізовувався у два етапи.
Перший – всією групою студентів під час курсу “Основи соціально-правового захисту”, а заключний – малою групою (5 осіб) у межах навчальної практики у Львівському центрі надання послуг учасникам бойових дій.
Пандемія коронавірусу ускладнила роботу, оскільки початок проекту збігся з початком карантину, тож студентам знадобилося більше часу, аби узгодити всі технічні моменти і розпочати роботу.
Та, все ж, вдалося виконати всі поставлені завдання і успішно завершити проект.
Студенти опрацювали 120 зареєстрованих організацій, що надають послуги учасникам бойових дій та їхнім сім’ям, на карту нанесено діючі 76 організацій.
У часі втілення проекту студенти розвивали професійні навички пошукового дослідження, аналізу і систематизації інформації, професійного спілкування та взаємодії, визначення надавачів послуг, класифікації та систематизації соціальних послуг для учасників бойових дій.
Важливо зазначити, що проект дозволив реалізувати одне із завдань фахівця соціальної роботи – поєднати потребу та її забезпечення.
Результати проекту:
Карта послуг для учасників бойових дій та їхніх сімей розміщена на сайті Програми соціальної роботи УКУ і доступна для всіх.
Також сформовано таблицю даних по цих організаціях з перевіреною контактною інформацією, географічним розташуванням та переліком можливих послуг.
Відгуки студентів.
Усі студенти, що реалізовували проект, відзначили позитивні емоції через можливість долучитися до чогось “великого” і потрібного.
Анастасія Сердюченко, студентка 2 курсу спеціальності “Соціальна робота”:
“Створення Asset-карти для військовослужбовців стало для мене новим досвідом, бо всю роботу ми робили в онлайн-форматі.
І хоч інколи це було непросто та незвично, я рада, що змогла дізнатися, як функціонують такі організації, яку підтримку вони надають і як взаємодіють між собою.
Це завдання також дозволило розвинути комунікативні навички, а головне – долучитися до створення чогось важливого не тільки для себе, а й для інших.
Наше дослідження показало, що саме соціальні послуги пропонує невелика кількість організацій.
Тепер цікаво більше дізнатися, чому так відбувається, адже за кордоном є навіть окремий напрямок “military social work””.
Що далі?
Наступного року Юлія Кокоячук та Ірина Криницька планують розвивати проект, створюючи карти ресурсів для інших цільових аудиторій, а також в планах розширювати географію проекту.
Умови дистанційного навчання дозволяють здійснювати проект такого формату онлайн, попри незначні труднощі з боку організацій, які не завжди були доступні в часі карантину в режимі онлайн.
Виклики та можливості
Як зазначають Юлія та Ірина, найбільшим викликом у проекті стала комунікація і мотивація студентів, над якими справді треба добре працювати, адже це є ключовим аспектом успішності.
Але це чудова частина практики і залученості студентів до роботи з громадою, їхньої пошукової роботи.
На завершальному етапі студенти активізувалися, оскільки бачили фінальний результат і відчували задоволення від власної причетності до такої соціально-важливої теми.
Цей досвід допоможе майбутнім студентам краще уявити, яким буде фінальний результат їхнього проекту зі СоН і зможуть з іще більшим ентузіазмом братися за справу.
Важливою є також можливість розширювати межі проекту, будувати колаборації, залучати студентів з інших факультетів та програм.
З моменту вступу у світову спільноту service learning восени 2019, в УКУ працює робоча група, що займається питаннями інституалізації та розвитку СоН у нашому університеті.