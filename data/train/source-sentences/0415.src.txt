Останніми днями постійно читаю новини про події у Білорусі.
Читаю, і здається мені, я що я шкірою відчуваю те, що вони - той магнетизм, який зараз їх тягне одне до одного.
А ще - той страх за майбутнє, просто страх за рідних.
Вибухова суміш.
І поміж тим бачу, що білорусів починають "лякати" і протиставляти українському майдану.
І читаю, що вони поширюють і репостять слова про те, що у них - мирний протест, що у них нема зброї і угруповань, як це було "на майдані".
І так стає гірко!
Адже слово-в-слово  новини переказують історію українського мирного протесту, який лише згодом переріс у криваві сутички.
Я бачу квіти, жінок, обійми із спецназівцями, що опустили щити...
Я бачу ролики з піснями...
І якби не символіка - то могло б видатись, що це 2014-й.
Навіть мова схожа.
А ще....
ті ж синці від кийків і ті ж відчайдушні благання знайти когось рідного, кого забрали в автозаку невідомо-куди.
Ті ж намагання попередити одне одного про провокаторів...
Де-жа-вю.
Я спеціально прокрутила назад свій життєпис у фейсбуці - мурашки по шкірі , так схоже на теперішні життєписи білорусів.
Хочеться сказати нашим сусідам, яких ми усіх серцем підтримуємо - ми вас розуміємо, ми за вас вболіваємо, ми щиро надіємось, що вам вдасться все мирно і краще, ніж вийшло нам.
Що не буде у вас Небесних Сотень (перед якими тепер гірко і соромно).
І що не прийдуть вас "захищати" зі сходу..... і що не виявиться серед вас власних гнид, що користають ситуацією.
Дай Бог. АЛЕ дуже прошу - не поширюйте слова наклепу і брехливі лейби.
Не знецінюйте жертву наших героїв.
Наші люди не стояли за жодного політика - почали виходити за свої ідеї, а врешті всі вийшли, коли треба було боронити своїх дітей чи друзів (їх, студентів, побили першими).
І ті ж заклики проти насильства, і те ж прагнення гідності і свободи.
Ми називаємо це Революцією Гідності.
Бажаємо Вам сил, мудрості, удачі і перемоги.
Мирної, не кривавої, усвідомленої і оціненої.
Жыве Беларусь!
Слава Україні!