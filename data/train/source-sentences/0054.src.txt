Огляд “Оселя грішників.
Том 1: Вимушені заходи”
Якщо вам лінь читати весь огляд, то цей абзац для вас: Оселя грішників – це пристойна спроба в манґу від українського автора.
Вона повна недоліків та недопрацювань як в плані якості малюнку, так і в плані сюжету.
Однак, історія читається легко, створена непогана атмосфера і по завершенню першого тому, відразу хочеться взяти і прочитати другий.
Тому, якщо ви любитель кримінальних фільмів з 80-90х та гангстерської манґи, то вам зайде.
Тепер довгий огляд, для тих хто хоче деталей.
Сюжет (без спойлерів) Історія розповідає про бандитські будні Каракасу, столиці Венесуели.
Дівчина на ім’я Ксюха (дочка радянських емігрантів) починає свій шлях в місцевій “руській” мафії.
Перший том зосереджується на мотивації головної героїні та її успішному зануренні в кримінальний світ.
Вибивання боргів, бої без правил, викрадення людей, бійки, екшн.
Думка, що у одразу виникає: я читаю/дивлюсь середньої руки бойовик з 90-х: not great, not terrible.
Чужорідним елементом у книзі, що складається з 4 розділів, виглядає перша частина.
Вона розповідає нам про загін елітних найманців, чиї імена ви все рівно не запам’ятаєте.
Вони виконують спецоперацію в першому розділі і більше ви їх не побачите.
Цілком розумію, що наймити зіграють свою роль в майбутньому, але рішення вставляти їх у першу книгу, як на мене є помилковим.
Поясню чому: є такий термін, як “ефект гуртожитку” – це коли автор вводить на початку твору настільки багато персонажів, що читач губиться в них.
Це і трапилось в  першому тому Оселі грішників.
Фактично нам представили два набори різних персонажів: найманці та мафія.
Сумарно там більше двох десятків персонажів на доволі невеликий обсяг історії – це забагато.
Тому композиційно перший розділ випадає, та грає проти всієї історії.
І мушу це сказати, але подекуди сюжет нелогічний, особливо це стосується розв’язки першого розділу.
Малюнок Місцями краєвиди Каракаса зроблені дуже добре, місцями екшн сцени виглядають непогано, але крім цього решта малюнку слабувата.
Білі, непропрацьовані фони майже повсюди, не завжди зрозуміла хореографія бійок, проблеми з зображенням руху.
Якість малюнку потрібно покращувати, і то дуже.
Зате у нас тут є дупці (хоч тема цицьок і не розкрита).
Сценарій Варто відмітити, що сценарно робота виконана дуже нерівно.
З однієї сторони, повно кліше: “місто разючих контрастів”; “привіт, хлопчики, скучили”; “закон джунглів: або ти, або тебе” та інші.
З іншої сторони, наративні вставки між розділами, що розповідають цікаві та корисні для розуміння сюжету речі.
Це, навіть, дещо нагадує аналогічні вставки у Вартових, хоч в останніх вони, звісно, були значно краще оформлені та інстальовані в оповідь.
З однієї сторони у нас набір сцен та кліше, які ви бачили разів 100 за своє життя у купі гангстерських фільмів.
З другої сторони: динамічний стиль оповіді, який несе тебе до кінця на швидкості один том за пів години.
Словом, Н-Е-Р-І-В-Н-О, є над чим працювати.
Видання Якість видання від UAComix – це, цитуючи власника видавництва Богдана Кордобу, “Біль”.
Тут вам і слово “манга” замість “манґа” в технічних даних, і забутий плейсхолдер замість назви гарнітури та кількості сторінок, і доволі слабувата якість самого видання (м’яка обкладинка, серйозно помялась, після однієї подорожі в звичайні сумці).
Верстка самого коміксу також не ідеальна, наприклад, з першої сторінки можна натрапити на дивні відступи всередині баблів між частинами одного речення.
Сумарний тираж видання склав всього 100 примірників.
Тому за словами видавця, є плани на більший і кращий тираж.
Моя оцінка коміксу 6 з 10.
Це середньої руки робота, яка має всі шанси перерости в щось круте або ні.
Тому з нетерпінням і, дещо, острахом чекаю на другий том.