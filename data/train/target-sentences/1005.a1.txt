Рівне гудіння машини, що летить високо над землею, заколисувало Маргариту, а місячне світло її ніжно зігрівало.
Заплющивши очі, вона віддала лице вітрові і думала з якимсь смутком про покинутий нею невідомий берег річки, яку, як вона відчувала, більше ніколи не побачить.
Після усіх чарів та чудес сьогоднішнього вечора вона вже здогадувалася, до кого саме в гості її везуть, але її це не лякало.
Надія на те, що їй вдасться там добитися повернення свого щастя, зробила її безстрашною.
Проте довго мріяти про це в машині не довелось.
Чи то водій добре знав свою справу, чи то машина була гарною, але незабаром Маргарита, розплющивши очі, побачила над собою не лісову темряву, а  мерехтливе море московських вогнів.