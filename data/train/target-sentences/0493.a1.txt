Кожна людина сама створює собі настрій.
Улюблене свято – то річ інтимна, її першому-ліпшому знайомому в електричці не розповідають.
Розмова має зайти дуже плавно у цей бік, неспішно, щоб обидва учасника відчували спорідненість душ і тоді вже можна починати монолог про свята.
Найчастіше люди обирають два свята –день народження та Новий рік.
Не буду вигадувати, що найбільше полюбляю Спаса чи Петра і Павла.
Ні, це не так.
Я є прихильницею загальнолюдського Нового року, коли всі люди навкруги готуються, все блищить та надихає на чуттєве очікування безмежного щастя у майбутньому.
Люблю готувати подарунки, хоч кожного разу про когось забуваю.
Переслуховую зимові пісні та вірші, дивлюся новорічні фільми та навіть прикрашаю ялинку під якийсь із мюзиклів-капусників початку нульових років.
Святкування починається заздалегідь: купується найсвятковіша їжа, яку тільки можна уявити (так-так, ікра), обирається місце та компанія, з якою слухатимемо новорічне привітання від президента.
На ранок по телевізору крутять новорічні мультфільми та казки, під які добре розгортати подарунки.
Новий 2021 рік я бажаю зустріти з найбільшим подарунком – вакциною проти коронавірусу.
Хочу знову відвідувати концерти, інші масові заходи та бути спокійною за рідних та друзів.
Також мрію, що саме цього року для мене все зміниться і життя круто поверне у бік захопливих мандрів у далекі країни.
Отак просто, з першого січня.