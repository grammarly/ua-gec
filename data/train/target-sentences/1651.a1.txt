Два роки тому пощастило потрапити в Німеччину, від столиці і впритул до кордону з Польщею ми вивчали досвід роботи з індустріальними будівлями, територіями та артефактами, яких після падіння Берлінської стіни у східній Німеччині виявилося дуже багато.
На днях згадала цю поїздку, бо прилетіла інформація про відкриття їдальні-кафе на заводі Кірова в Ляйпцигу, яку запроєктував бразильський архітектор Оскар Німеєр.
У кут заводської будівлі вже тоді вмонтували футуристичну сферу.
Нам розповіли, що власникові дуже хотілося, щоб цю їдальню задизайнив «останній легендарний архітектор».
Як затятому комуністу, йому сподобалася ця ідея.
Німеєру на той час було 104 роки, і це останній його проєкт, який завершили уже після його смерті.
Про Німеєра ширилися кумедні чутки про зв’язок з прибульцями, бо ж неможливо так довго жити і бути таким продуктивним.