Ґрунтовний конспект Тетяни Трофименко про написання рецензій.
Дуже ціную в цьому матеріалі те, що подається різниця між власне рецензією та іншими жанрами: відгуком, колонкою та ін.
Хоча я бачила в підручниках і дещо інше визначення огляду — стисле висловлення про (одну) книжку, але за манерою подачі більш нейтральне/об'єктивне, ніж відгук.
У щоденнику я дуже рідко пишу саме рецензії.
Це або відгук, або огляд, або огляд упереміш з нотатками про сюжет, або щось схоже на есей.
У соцмережах люди, обговорюючи блогерів (текстових, інстаграмних, буктьюберів), часто плутають ці поняття.
Звідси беруться невиправдані очікування "блогери погані, бо не роблять професійні розбори", "блогери багато ллють води" тощо Звісно, зазвичай кожен блогер має  бачення свого контенту: скільки вкладати суб'єктивізму, наскільки влізати в розбір тексту, в якому форматі розказувати: довірливо-простому ("я ні на що не претендую, так я цю книжку відчув(ла), цей персонаж сподобався, цей — ні") чи стриманішому (передбачає більше аргументації, аргументування своїх позицій прикладами з тексту), скільки давати спойлерів або оглядової інформації.
На мою думку, кожен жанр має свої переваги для того, хто хоче написати (або розповісти) про свої враження від книжки.
一 Відгук.
Не вдаючись у деталі, можна дати свою  оцінку твору.
"Я в захваті!
Майстерний текст!
Читала до третьої ночі!
На кульмінації затамувала подих!
Закохалася у головного героя!"
Такий формат найпоширеніший на Goodreads, у спільнотах на кшталт "Враження UA" чи "Зараз я читаю" та Інстаграмі.
Ключові слова: коротко, емоційно, суб'єктивно.
一 Огляд.
Стримано про одну або кілька книжок.
Зазвичай сюди входить: коротко про сюжет і основні родзинки твору, на яких автор огляду хоче акцентувати увагу.
Зокрема, дуже характерно для добірок книжок або підсумків прочитаного за місяць редакції певного майданчика.
一 Есей/колонка.
Твір зачіпає якусь тему або містить окремі яскраві сцени, і автор матеріалу хоче про це детально поговорити.
Наприклад, "Маша, або постфашизм" Ярослава Мельника може викликати бажання порозмірковувати над ставленням до тварин, вегетаріанством чи навіть поняттям "людина".
一 Рецензія.
Найвищий щабель.
Власна думка подається чітко й аргументовано, рецензент намагається розглянути різні площини тексту і, швидше за все, розуміє контекст твору і його місце в літературному процесі.
Наприклад, можна любити почитати гумористичне/іронічне фентезі, але, знаючи мірило цього жанру (Пратчетт), рецензент розглядатиме жарти не лише з точки зору того, наскільки йому було смішно впродовж читання, а й наскільки тексту вдається залучити гумор до досягнення певної мети, коли ж у відгуку людина просто напише: "Клас!
Реготав як навіжений!".
Рецензія — це жанр для тих випадків, коли книжка знайшла відгук і хочеться її ґрунтовненько розібрати, систематизувати враження, донести якусь думку.
Вимагає більше зусиль, аніж відгук або огляд, і є довшою за обсягом.
Сподіваюся, ці коротенькі схеми комусь допоможуть)