Мені ніколи не подобалися точні науки, тому навіть уявити не могла, що колись буду кодити щодня :)
Але коли спробувала вперше під час роботи перекладачем, то зрозуміла, що мені було б цікаво рухатися далі в цьому напрямку.
На той момент у мене майже не було потрібних знань.
Тож паралельно із роботою почала самостійно вивчати різні інструменти програмування, алгоритми, регулярні вирази, а також бібліотеки, які використовують для опрацювання природної мови.
А згодом побачила новину про запуск літньої школи з комп’ютерної лінгвістики від Grammarly, вирішила спробувати і неочікувано для себе пройшла.
Це були неймовірно інтенсивні п’ять днів, щодня ми вчилися по 8 годин, було складно, але водночас і дуже круто.
Мені сподобалася доброзичлива і тепла атмосфера в компанії та викладачі (з якими тепер працюємо разом у команді), які нас дуже підтримували.
Після завершення курсу відчувала піднесення і натхнення, хотілося займатися власними проєктами та пробувати щось нове.
Кілька тижнів продовжувала займатися завданням школи, а потім отримала дзвінок – а з ним і запрошення пройти співбесіду до команди комп'ютерних лінгвістів.
Так я почала працювати у Grammarly, а за рік разом із колегами вже викладала на наступному наборі літньої школи, і цього року планую читати лекції на курсі вдруге.