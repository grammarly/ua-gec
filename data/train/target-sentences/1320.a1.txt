Майстер витріщився, шепочучи:
— Однак, це буде, мабуть, ще ліпше за те, що розповідав Іван! — цілковито приголомшений, він озирався й нарешті сказав котові: — А вибачте ... це ти ... це ви ... — він збився, не знаючи, як звертатися до кота, на «ти» чи на «ви», — ви — той самий кіт, що сідали в трамвай?
— Я, — підтвердив потішений кіт і додав: — Приємно чути, що ви так чемно звертаєтесь до кота.
Котам переважно чомусь говорять «ти», хоча жоден кіт ніколи ні з ким не пив на брудершафт.
— Мені здається чомусь, що ви не дуже-то кіт, — нерішуче відповів майстер, — мене все одно в лікарні почнуть шукати, — несміливо додав він Воланду.
— Ну чого вони будуть шукати! — заспокоїв Коров'єв, і якісь папери та книги виявилися у нього в руках, — історія хвороби вашої?
— Так.