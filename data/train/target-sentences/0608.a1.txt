Рецензія на роман “Залишенець.
Чорний Ворон” Василя Шкляра
“Залишенець.
Чорний Ворон” — навіть більше, ніж достойний представник історичних романів в українській літературі.
Василь Шкляр зумів серйозні, холодні, ізольовані історичні факти перетворити на захопливу історію із продуманими персонажами, логічно побудованим сюжетом та майстерно витриманими моментами локальних кульмінацій.
Автор узяв шаблонну документальність “архівної” мови і створив із неї текст, де кожен абзац переливається райдужними кольорами найрізноманітніших емоцій.
Але найважливіше: йому вдалося вдихнути життя у загальний образ українських козаків, що є вагомим внеском у формування національної свідомості навіть і не зовсім свідомих українців.
Почнімо з композиції твору.
Роман здатний тримати читача у напрузі завдяки застосуванню майже детективних прийомів оповіді.
В цьому, звичайно, важко не помітити залишки попереднього досвіду автора в написанні детективів.
Особливо автор любить використовувати кліфгенгери (англ. cliffhanger).
Часто наприкінці розділів оповідь обривається на кульмінаційному моменті, і продовження ми отримуємо пізніше.
Таке буває й на початку розділів, де, здається, автор відразу видає нам розв’язку, але в кінці розділу виявляється, що все сталося по-іншому.
Наприклад, коли з документа отримуємо інформацію, що “удалось выследить и уничтожить еще одного бандита.
...
Оказалось, что это не кто иной, как атаман Черный Ворон”.
Але наприкінці того самого розділу дізнаємося, що червоноармійців обманули, бо труп іншого мертвого козака видали за труп самого отамана.
Щодо детективних романів Василя Шкляра: я не вважаю, що він у цьому геніальний; у всякому разі, його роман “Ключ” виявився не зовсім вдалим.
Але, вочевидь, у письменника непогано виходить вплітати в історію окремі детективні елементи (окрім тих самих кліфгенгерів, наприклад, таємниця долі отамана Веремія), навіть якщо самі детективи не дуже.
Інший цікавий момент у композиції роману — вставки з “реальних документів”.
Серед плюсів таких додаткових елементів є те, що це розбудовує світ роману, деталізує його; тому він і здається таким правдоподібним: ці документи створюють враження продуманості до найменших дрібничок.
Я натрапляла на думку, що ці “цитати” є невдалими, ніби вони ніяк не відрізняються за ідіостилем, здається, ніби всі написала одна людина, хоча авторів там кілька, і взагалі іноді в документах присутня симпатія до повстанців.
Останнього я там точно не знайшла; навпаки, коли говорять про повстанців, використовують досить принизливу мову: на тлі шляхетності козаків, які боролися за свою країну, за свою ідею, за свободу, слово “бандит” звучить по-особливому несправедливо і принизливо.
А щодо однакового стилю, то, видно, зовсім проігнорований той факт, що існує така річ, як офіційно-діловий стиль, і документи — це не той випадок, коли можна свій ідіостиль устромлювати (тим більше з комуністичною ідеологією СРСР, де немає місця для індивідуальності).
Не розумію такої критики.
Що я можу сказати, панове, просто треба було читати твір, а не рахувати кількість сторінок і закочувати очі під лоба.
(Після цього мені вмить дуже привабливою здалася ідея написати замість рецензії огляд критики, але напевно, доведеться тішитися тим, що я обговорю своє обурення з одногрупниками, на жаль).
Як і з будь-яким історичним романом чи фільмом, існує питання історичної достовірності, особливо коли твір сам натякає на правдивість подій, у ньому описаних (у “Чорному Воронові” цитати з історичних документів можна сприймати як таку спробу).
Можлива думка, що прикрашання історичних подій вимислами письменника — недоречне і може створити у читачів недостовірне враження про реальні факти.
Але я гадаю, що таке “прикрашання” йде лише на користь історії і рівневі національної свідомості, в цьому  випадку, українців.
По-перше, мені здається, що свідома людина не сприйматиме абсолютно всі деталі із твору як чисту правду: на те і розраховане зображення історії в найменших подробицях, глибокий психологізм у побудові персонажів.
Очевидно, що авторська інтерпретація несе в собі суб’єктивне бачення ситуацій, та й важко подумати, що архіви зберегли таку масу подробиць.
По-друге, я досить добре пам’ятаю процес вивчення історії у середній школі, здебільшого, через те, наскільки мені було все одно на все, що було написано в підручниках.
Ці сухі факти не викликали в мене ніяких емоцій чи переживання, і тим більше, в мене від цього не боліло серце за гірку долю українського народу.
Було важко підтримувати майже фанатичний патріотизм моїх однокласників (насправді це було більше схоже на фанатичну ненависть до Росії), коли я не обдарована вмінням відчувати емоції до історичних особистостей та подій, які сталися давно і далеко від мене.
Але те, як автор прив’язує історичні події до конкретних осіб (звичайно, вигаданих, але), робить їх  реальнішими, викликає більше реальних почуттів; коли у героя (козака, отамана) є риси характеру, думки, упередження, переживання, внутрішня боротьба із самим собою — усе, що робить людину людиною, легше уявити, як відбувалися всі оті повстання, про які так сухо написано в підручниках.
Так набагато легше співчувати поразкам та захоплюватися подвигами козаків, тому що тепер ми здатні побачити їх як реальних людей, таких самих, як і ми.
Отож, враження від такого історичного роману може запалити вогонь пристрасті до реальної історії і змінити ставлення до неї навіть у людей, які замість серця мають таку саму черству хлібину, як у мене.
Мені подобається вірити, що українські козаки були такими шляхетними і справедливими воїнами, якими вони зображені у творі.
Звичайно, є й инший бік: убивати людей, навіть якщо вони вороги, — морально неоднозначна справа.
Але якщо порівняти з червоноармійцями у творі, які вбивали і ґвалтували людей заради веселощів або на честь перемоги над “бандитами” (наприклад, під час взяття “Мотрі” — Мотронинського монастиря), то козаки хоча би вбивають у разі серйозної потреби: захищаючи своє життя та долю народу.
Роман закінчується трагічно, як і власне боротьба українців за свою державу.
“Воля України або смерть” — рішуче гасло, яке мало б наголосити на категоричності вимоги козаків, а отже, й на їхній готовності піти на будь-що, аби отримати цю волю, але точно не спокійно прийняти смерть, — справдилося, але іронічно: волі України не буде, тому ось вам смерть, як і просили, власне.
P.S.
Мені не сподобалося рішення автора дописати закінчення історії в “епілозі” (“Від автора”).
Все мало такий ідеальний трагічний кінець: я вже мало не подумала, що Чорний Ворон помер, особливо через символізм зі справжнім чорним вороном.
Падіння ворона було і залишилося б дуже сильним моментом твору: разом з останнім воїном помирає й уся надія на кращу долю народу, і ворон, мертвий, падає додолу — символ трагічного кінця визвольної боротьби.
І не залишається вже нічого і нікого.
Та тільки ж ні, бо, вочевидь, все-таки залишається Чорний Ворон — маленька піщинка надії.
А з маленькою піщинкою надії трагічний кінець — це вже не трагічний кінець.
Зіпсували мені катарсис.
Епілог — не канон!