Воланд кивнув головою, і Маргарита, припавши до вуха майстра, щось пошептала йому.
Чути було, як той відповів їй:
– Ні, пізно.
Нічого більше не хочу в житті.
Крім того, щоб бачити тебе.
Але тобі знову раджу – залиш мене.
Ти пропадеш зі мною.
– Ні, не залишу, – відповіла Маргарита і звернулася до Воланда: – Прошу вас знову повернути нас до підвалу в провулку на Арбаті, і щоб лампа загорілася, і щоб усе стало, як було.
Тут майстер засміявся і, обхопивши розкучерявлену голову Маргарити, сказав:
– Ох, не слухайте бідну жінку, мессіре.
У цьому підвалі вже давно живе інша людина, і взагалі не буває так, щоб усе стало, як було, – він приклав щоку до голови своєї подруги, обняв Маргариту і став бурмотіти: – Бідна, бідна...
– Не буває, кажете? – сказав Воланд.
– Це правильно.
Але ми спробуємо – І він сказав: – Азазелло!