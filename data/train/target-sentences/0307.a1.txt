На мою думку, обидва варіанти мають свої переваги та недоліки, що можуть грати вирішальну роль у житті людини.
Наразі я проживаю в квартирі, але планую за можливості  переїхати до приватного будинку.
Однією з основних причин є звукоізоляція – оскільки я полюбляю гучну музику, а також грати на інструментах чи співати, я "тисну на голову" своїм сусідам і роблю їм нерви, що дуже небажано.
Окрім цього, на власній ділянці завжди є можливість вийти на вулицю – і байдуже, в який час і в якому вигляді.
Про можливість запрошувати друзів та знайомих на чудові вечори коло багаття, ночівлі та вечірки взагалі мовчу.
Але, маю віддати належне, квартири таки зручніші хоча б тим, що не треба постійно доглядати прилеглу територію.
Є більша вірогідність оселитися близько до роботи, аби не витрачати на дорогу години.
Також приватні будинки зазвичай є набагато дорожчими не лише в купівлі, але й в утриманні.
Ба більше, часто на вартість одного будинку можна купити не лише квартиру з такою самою площею, а ще й машину .
Та все ж я віддаю перевагу власній ділянці –по-перше, це  моя мрія.
Завжди хотіла мати власну оселю, аби влаштувати все саме так, як мені того хочеться.
По-друге, приватні будинки часто продаються в менш густонаселених частинах міста, а я доволі відлюдькувата і люблю природу.
По-третє, мати власний будинок – це статусно.
Звісно, цей пункт нічого, окрім роздутого еґо, не дає, але...
По-четверте, завжди є де припаркувати транспортний засіб (хіба це гелікоптер, а на майданчик площі не вистачає).
Отже, кожен вільний вибирати, де жити, але я хочу собі маєток з басейном та майданчиком для гелікоптера.