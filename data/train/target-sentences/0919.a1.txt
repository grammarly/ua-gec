Навіть не віриться, що йде п’ятий рік після закінчення гімназії.
Підходжу до дверей школи: нові гімназисти, нові парти, тут уже вирує нове життя, але скільки “не нових” спогадів тримають у собі ці стіни.
Випускний 2015, перші випускники 14 гімназії ім. Василя Сухомлинського.
Уже такі дорослі, бо ж випускники, а ще кілька днів тому школярі.
Ще кілька днів тому були уроки, перерви, перерви, уроки.
Ми за партами, іноді виструнчившись та уважно слухаючи, іноді дозволяли собі згрішити :).
Ось Галина Сергіївна збирає на перевірку щоденники, вклеює оцінки, сварить за "хвости", але завжди підбадьорює і  захищає своїх бешкетників.
Ось ми вже біля 24 кабінету.
Тут Надія Адамівна з великим ентузіазмом вчить мистецтва рідного слова та прищеплює любов до книги, філософської думки.
Йдемо на урок алгебри до Світлани Петрівни: наш філологічний склад розуму піддається штурму на повну.
Складні рівняння з логарифмами, задачі, на яких не вистачає однієї дошки, багато формул, більшість з яких важко вже пригадати.
Але ось ці слова неможливо забути: “Ми не просто розв’язуємо задачу, ми вчимося думати”.
Знову повертаємося в 24.
Далі на англійську.
Елегантна вимова Тетяни Володимирівни Бобровської особисто мене відносить далеко на британські острови і надихає на пізнання далекого й небаченого крізь вивчення іноземної.
Спускаюся на перший поверх, тут ще одна Тетяна Володимирівна зустрічає із тортом за перемогу в олімпіаді з польської.
І далі уроки, перерви, перерви, уроки.
Було багато предметів, багато вчителів, пам’ятаю кожного, ціную і вдячна за знання і досвід кожному.
Вдячна за те, що були вимогливими і ставили високу планку.
Вдячна за не лише фахові знання, а за те, що вчили жити, за те, що подавали живий приклад того, що означає бути людьми.
З гордістю усвідомлюю зараз, що мене вчили професіонали своєї справи, вчили ті, хто любили вчити, ті, хто хотіли виховати достойне нове покоління.
Саме ви є тими, хто щодня допомагав нам відкрити щось нове у собі, сприяв формуванню наших особистостей.
Ви — ті, хто ставить нашу гімназію в ряд найкращих шкіл міста.
Наснаги Вам та творчих злетів у цій нелегкій справі.
З ювілеєм, Гімназіє!