Хюґе — це скандинавське слово, яке означає настрій затишку та комфортного спілкування з почуттям благополуччя і задоволеності.
За останні роки хюґе стала визначальною характеристикою данської культури.
На пізнання хюґе нам випало кілька днів і, здається, нам це вдалось)
Данія — унікальна країна, яка на своїй невеличкій території, в холодному і непривітному кліматі змогла створити максимально сприятливі умови для своїх мешканців і наразі займає високі позиції у низці рейтингів за рівнем життя, здоров'я, освіти, рівності, демократії, процвітання та людського розвитку.
На дорогах немає заторів і криків водіїв, бо переважна більшість людей їздить на велосипедах, а податок на автівку становить 180%.
І молодь, і старші люди без проблем крутять педалі у своїх пуховиках і шапках).
З кожної зарплати данці віддають близько 50% на податки, і це викликає не біль і сльози, а спокій, адже більше ні за що платити не потрібно — дороги будуть рівні, на вулицях прибрано, опалення увімкнуть вчасно, гарячу воду не відключать, дах на голову не впаде, медицина й освіта безкоштовні.
Хіба не прекрасно?)
Залишається тільки смачно поїсти.
Візитівкою кухні є смореброди — відкритий бутерброд з переважно темним житнім хлібом і великою кількістю абсолютно різних начинок, який необхідно їсти виделкою і ножем.
Смакота ще та, скажу я вам))
Данці  —  народ спокійний і стриманий.
У них не заведено говорити про політику за столом, на відміну від звичних нам криків до піни з рота після перших 50 грамів на будь-якому застіллі.
Також ніхто не запитає тебе про твою зарплату чи вартість взуття, бо про гроші теж не прийнято говорити, ні про свої, ні про чужі.
Все це у сукупності і створює те саме відчуття затишку і спокою, яке ми вбирали в себе ці дні)