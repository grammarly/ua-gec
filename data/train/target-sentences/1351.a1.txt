І коли секретар та конвой повернулися на свої місця, Пилат оголосив, що затверджує смертний вирок, який був винесений на зборах Малого Синедріона злочинцю Ієшуа Ґа-Ноцрі, і секретар записав сказане Пилатом.
За хвилину перед прокурором стояв Марк Щуробій.
Йому прокурор наказав здати злочинця начальнику таємної служби і при цьому передати йому розпорядження прокурора про те, щоб Ієшуа Ґа-Ноцрі був відділений від інших засуджених, а також про те, що команді таємної служби було заборонено під страхом тяжкої кари про що небудь розмовляти з Ієшуа або відповідати на будь-які його питання.
За знаком Марка навколо Ієшуа зімкнувся конвой і вивів його з балкона.
Потім перед прокурором постав стрункий, світлобородий красень із сяючими на грудях лев'ячими мордами, з орлиним пір'ям на гребені шолома, із золотими бляшками на портупеї меча, в зашнурованому до колін взутті на потрійній підошві, в накинутому на ліве плече багряному плащі.
Це був легат, що командував легіоном.
Його прокурор запитав про те, де зараз перебуває себастійська когорта.
Легат повідомив, що себастійці тримають охоплення на площі перед іподромом, де буде оголошений народу вирок над злочинцями.