Напишу і я про 2014-й.
Це був рік, коли я перестав любити людей. Зрозумів, що люди, з якими багато всього приємного було в минулому, мають бути друзями не тому, що щось було спільне й гарне колись, а тому що підтримують, вислуховують, співчувають і розуміють зараз.
Це був рік, коли кілька дорогих для мене людей сказали щось від «я стараюсь у політику не лізти, мені все одно, що ви там у себе на Майдані робите…» до «усім нам тут усе одно, ми знаємо, що Крим буде в Росії…».
Це був рік, коли вчителька української мови й літератури, яка в мої школярські роки на розриві аорти декламувала Симоненкові строфи про любов до України, зараз першою пішла працювати у комісію з проведення референдуму за «Луганську народну республіку». Просто вона не схотіла, щоб її селище, де останнє підприємство – хлібозавод – регіонали закрили ще рік тому, «годувало всю Україну». А тепер вона й такі самі педагоги вправно оформлюють українські пенсії, вояжуючи на підконтрольні Україні території.
Це був рік, коли ще одна моя вчителька української мови й літератури, виїхавши з Луганщини на Київщину, тепер чує від односельців (своїх учнів, батьків учнів, дітей учнів, якими завжди жила й пишалася), що її, найпершу бєндєровку, треба розстріляти.
Це був рік, коли моя мама цілком серйозно вимовила слово «окупація» стосовно своїх рідних донбаських пагорбів і териконів. А батько визнав, що не може жити й говорити з людьми, з якими виріс і прожив пів віку. А потім вони стали чітко розрізняти і вид, і напрям руху снарядів, що пролітали над їхнім городом. А потім вони втратили домівку і тепер не можуть звикнути до нової.
Це був рік, коли справа, яку я робив для абітурієнтів усієї України, стала недоступною і школярам такого любого мені Криму і рідної мені Луганщини.
Це був рік, коли я зрозумів: щоб не збожеволіти біля телевізора й комп’ютера, треба кудись бігти і щось нести. На Майдан, до лікарні, у військкомат. І коли тексти молитов, написані Андреєм Шептицьким багато десятиліть тому, виявилися про мою Україну тепер.
Не треба більше таких років, Господи.
А ще це був рік, коли мої батьки, зрощені на радянських фільмах і піснях Кобзона, ходили і вперто шукали себе у списках «референдуму» за ЛНР, щоб проголосувати проти цієї ЛНР, щоб проголосувати за Україну. Щоб після цього фарсу почувати, що ти щось зробив, і тобі вже буде легше.
А ще я їхав щонеділі в метро і думав: та скільки тих людей буде на Майдані, вже всі втомилися. А їх було дуже багато. І всі такі різні й рідні.
А ще я завжди був у колі однодумців, які нічого не розуміли в медпрепаратах і хірургічному шовному матеріалі, але разом зі мною стояли в чергах в аптеці й несли це все куди треба, прибирали сміття, збирали гроші, ішли й їхали, стояли, говорили й мовчали. І я вам, дорогі однодумці, такий вдячний!
А ще я скуштував цього року армійського життя й у мене з’явилися дорогі побратими, з якими нічого спільного не було в минулому, але так багато тепер.
А ще всі дорогі для мене люди, які виїхали з окупованої Луганщини, почали нове життя й виявилися успішними в Києві, Одесі. Львові. І я ними пишаюся.
А ще це був рік безлічі розмов, суперечок, застіль, святкувань, урочистостей, сліз. І потужної підтримки моєї сім’ї й моєї коханої дружини.
А ще я зрозумів, як багато для мене значить моя Україна і як багато навколо людей, які відчувають те саме. Це був рік, коли я полюбив вас, люди!
Дякую, Господи, за цей рік!


