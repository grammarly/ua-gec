Згодом, коли, щиро кажучи, було вже пізно, різні установи представили свої зведення з описом цієї людини. Звірення їх не може не викликати подиву. Так, у першій з них сказано, що людина ця була маленька на зріст, зуби мала золоті і кульгала на праву ногу. У другій  — що людина була зросту величезного, коронки мала платинові, кульгала на ліву ногу. Третя лаконічно повідомляє, що особливих прикмет у людини не було.

Доводиться визнати, що жодне з цих зведень нікуди не годиться.

Перш за все:на жодну з ніг описуваний не шкутильгав, і зросту був не маленького і не величезного, а просто високого. Що стосується зубів, то з лівого боку у нього були платинові коронки, а з правого  — золоті. Він був у дорогому сірому костюмі, в закордонних, у колір костюма, туфлях. Сірий берет він хвацько заламав на вухо, під пахвою ніс тростину з чорним набалдашником у вигляді голови пуделя. На вигляд  — років сороко з гаком. Рот якийсь кривий. Виголений. Брюнет. Праве око карее, ліве  — чомусь зелене. Брови чорні, але одна вища за другу. Словом  — іноземець.
