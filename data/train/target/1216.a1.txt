Стьопа, витріщаючи очі, побачив, що на маленькому столику сервірована таця, на якій порізаний білий хліб, паюсна ікра у вазочці, білі мариновані гриби на тарілочці, і, нарешті, горілка в місткій ювелірній карафі. Особливо вразило Стьопу те, що карафа запітніла від холоду. Але це було зрозуміло — вона стояла в полоскальниці, набитій льодом. Накрито, словом, було чисто, вміло.

Незнайомець не дав здивуванню Стьопи вирости до ступеня болючої і прудко налив йому пів чарки горілки.

– А ви? – пискнув Стьопа.

– Із задоволенням!

Тремтячою рукою підніс Стьопа стопку до вуст, а незнайомець на одному дусі проковтнув вміст своєї стопки. Пережовуючи шматок ікри, Стьопа вичавив з себе слова:

– А що ж ви... закусити?

— Дякую, я не закусую ніколи, — відповів незнайомець і налив по другій. Відкрили каструлю — в ній виявились сосиски в томаті.


