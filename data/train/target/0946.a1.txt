Вам із видом на море чи з видом на метро? Я приєднався до Grammarly на початку минулої осені і переїхав з Одеси до Києва. Не можна назвати цей переїзд першим, тому що раніше я деякий час жив у Києві, поки навчався, і часто приїздив на різні заходи. До переїзду ставився як до чогось буденного. Аж поки не довелося шукати квартиру у Києві. Здається, наступив на усі граблі, на які можна було наступити, і після цього нарешті зупинився на третьому варіанті за 4 місяці. Під час пошуків жартував, що в Одесі всі шукають квартиру з видом на море, а в Києві – з видом на метро :) А взагалі, думаю, що фінально сказати “переїхав” можна, коли перестаєш забирати посилки з речами  з "Нової Пошти". Я от перестав лише недавно. Колеги максимально підтримували порадами увесь цей час – не лише щодо житла, але й загалом щодо того, куди піти, і що цікавого відбувається у місті. Темп життя в Одесі дуже розмірений і спокійний (окрім літнього сезону, звісно :)) У Києві ритм великого міста тебе поглинає одразу. Стільки можливостей, подій, і нічого не хочеться проґавити. Тут важливо навчитися робити паузу і відпочивати – “уповільнюватися, щоб бігти ще швидше”.  
