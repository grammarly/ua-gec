Володя впізнав цей голос і перелякано підняв голову.

— Хто тут? — питала Нюта, входячи в альтанку. — Ох, це ви, Володю? Що ви тут робите? Думаєте? І як це можна все думати, думати, думати ... так можна з глузду з'їхати!

Володя піднявся і розгублено подивився на Нюту. Вона щойно повернулася з купальні. На її плечах висіли простирадло і волохатий рушник, і з-під білої шовкової хустки на голові виглядало мокре волосся, яке прилипло до чола. Від неї йшов вологий, прохолодний запах купальні і мигдалевого мила. Від швидкої ходи вона захекалася. Верхній гудзик її блузи був розстебнутий, так що юнак бачив і шию, і груди.

— Чому ж ви мовчите? — запитала Нюта, оглядаючи Володю. — Неввічливо мовчати, коли з вами говорить жінка. Який ви, однак, тюлень, Володю! Ви все сидите, мовчите, думаєте, як філософ якийсь. У вас зовсім немає життя і вогню! Прикрийви, їй-богу ... У вашому віці потрібно жити, стрибати, базікати, упадати за жінками, закохуватися.


