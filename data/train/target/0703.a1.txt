Моє улюблене свято — це Святвечір. Чому? Тут питання не в релігії, а більше в емоціях і відчутті того, що вся сім'я/родина зібралася разом за одним столом. Люблю ті розмови між собою, коли ми обговорюємо життя один одного, таким чином рефлексуємо про все те, що сталося за весь рік, а інколи розмови зачіпають усе життя. Свічка, дванадцять страв і люди, які зібралися за столом, створюють такий антураж для події, що хочеться тут бути дуже довго. Занурюєшся з головою в цей вечір і забуваєш про ті турботи, які є в буденному житті. Так, досить важко думати про щось інше, коли діло доходить до колядування. Гості, які врочисто виступають у вертепі, кожного разу спонукають тішитися, як уперше. Люблю я це свято за традицію пронесену через віки. Таки це стає рідкістю, в містах панує "не та" атмосфера. Я вірю, що ці тенденції не будуть дійсністю і я зможу відчувати цю атмосферу не тільки в своїй родині, а й разом із соціумом, який плекає свої традиції.


