Цих слів Маргарита не стерпіла і заплакала знову. Потім, витерши очі, вона скрикнула:
– Жахливі слова! Жахливі слова! Він майстер, месер, я вас попереджаю про це. Вилікуйте його, він вартий цього.
– Ви знаєте, з ким ви зараз говорите, – запитав у того, що прийшов, Воланд, – у кого ви перебуваєте?
– Знаю, – відповів майстер, – моїм сусідом у психлікарні був цей хлопчик, Іван Бездомний. Він розповів мені про вас.
– Як же, як же, – відгукнувся Воланд, – я мав задоволення зустрітись із цією молодою людиною на Патріарших ставках. Він мене самого мало не звів з розуму, доказуючи мені, що мене нема! А ви вірите, що це справді я?
– Доводиться вірити, – сказав той, що прийшов, – але, звичайно, спокійніше було б вважати вас плодом галюцинації. Вибачте мене, – схаменувшись додав майстер.
– Ну, що ж, якщо спокійніше, то вважайте, – ввічливо відповів Воланд.

