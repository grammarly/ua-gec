З 26 липня до 1 серпня у Благоєвграді (Болгарія) відбувалася Міжнародна щорічна олімпіада з математики для студентів університетів (International Mathematics Competition — IMC).
За підсумками змагання студенти Навчально-наукового комплексу «Інститут прикладного системного аналізу» досягли високих результатів і отримали нагороди: Олексій Слюсаренко, студент 5-го курсу — перше місце (50-й загальний результат) ; Катерина Моравецька, студентка 4-го курсу — друге місце (91-й загальний результат).
Олексій Слюсаренко народився у Білорусі, але в шостому класі переїхав до Києва.
Олімпіадами захопився ще в середній школі.
Олексій уже вдруге брав участь в International Mathematics Competition та значно покращив свій результат.
Минулого року олімпіада проходила також ув Благоєвграді, тому великої відмінності не було.
Олексій був вражений кількістю студентів-учасників з різних країн.
Атмосфера була дружньою та ненапруженою.
Олімпіаду студенти сприймали не як змагання, а як спосіб з'ясувати свої можливості, тому конкуренції не відчувалось.
Безпосередньо під час розв'язування задач радувало те, що в завданнях не було помилок, як це часто буває на олімпіадах нижчого рівня.
Були присутні неупереджені спостерігачі, до яких можна було звернутися, якщо виникали питання стосовно умови задачі.
Хоча олімпіаду проводили суто англійською мовою, труднощів зі спілкуванням не виникало.
Дуже частими були випадки, коли учасники подавали апеляцію, щоб підвищити бали.
Олексій вважає, що це правильно, оскільки варто перестрахуватися.
Він теж подавав апеляцію, що позитивно вплинуло на кінцевий результат.
Підготовка до олімпіади була здебільшого самостійна.
Олексій наполегливо працював, щоб покращити свій попередній результат, постійно розв'язував задачі з олімпіад інших років.
Звичайно, є спеціальні методи та своєрідні хитрощі, які можна дізнатися лише в учасників олімпіади.
Дуже допоміг Ільєнко Андрій Борисович, який викладає спецкурс.
Також велику організаційну підтримку надало керівництво ІПСА.
Традиційно вони допомагали з відрядженнями на олімпіади, допомагали з навчанням, якщо були проблеми.
Зараз Олексій працює програмістом, вирішує більш аналітичні задачі.
Він обрав саме програмування через перспективність.
Але Олексій впевнений, навіть якщо він не буде займатися математикою, вона завжди буде поруч.
Загалом Олексій був дуже задоволений як самою олімпіадою, так і своїм результатом.
Катерина Моравецька все життя прожила у Києві.
До 5-го класу навчалась у звичайній школі, потім два роки в політехнічному ліцеї, завершила навчання у ліцеї "Лідер".
Катерина майже одразу відчула в собі хист до математики і почала наполегливо працювати над собою.
Як і Олексій, вона вдруге брала участь в IMC і, хоча зайняла друге місце, як і  минулого року, підвищила свій попередній результат.
Дівчина була в захваті від олімпіади.
Було цікаво приїхати до іншої країни та поспілкуватися зі студентами, які навчаються за кордоном.
Приємно, що відносини були дуже теплими.
Команда з України була найбільшою, і майже всі знали одні одних.
Вільного часу було досить, щоб прогулятися містом та поспілкуватися.
Місцеві приймали гостинно і радо допомагали, якщо виникали якісь питання.
Власне олімпіада минула без труднощів.
Задачі були важкі, але очікувані, тому сюрпризів не було.
До того ж завжди можна було запитати, якщо в умові траплялось щось незрозуміле.
Спілкувалися англійською, але не треба було спеціальної підготовки.
Достатньо володіти мовою на шкільному рівні та вивчити специфічні технічні терміни.
Катерина не подавала апеляцію, як це робила майже вся українська команда.
Вона була задоволена результатом, отримавши саме ту кількість балів, на яку розраховувала.
Щоб підготуватися до олімпіади, Катерина знайшла на сайті завдання минулих років та постійно їх розв'язувала.
До того ж з підготовкою дуже допоміг науковий керівник Ільєнко Андрій Борисович.
Наразі Катерина не працює, повністю зосередилась на навчанні.
Щодо майбутнього в неї поки що немає визначених планів.
Було б дуже цікаво займатися наукою, але важливим також є фінансове питання.
Тому дівчині досить складно визначитись, чим вона хоче займатися.
Звичайно, Катерині хотілося б знайти роботу, тісно пов'язану з математикою.