Знизу текла ріка.
Кінця цій річці не було видно.
Джерело її, величезний камін, продовжував її живити.
Так минула година і пішла друга.
Тут Маргарита стала помічати, що ланцюг її зробився важчим, аніж був.
Щось дивне сталося і з рукою.
Тепер перед тим як підняти її, Маргариті доводилося  кривитися.
Цікаві зауваження Коров'єва перестали займати Маргариту.
І розкосі монгольські очі, і лиця білі та чорні зробилися байдужими, але часом зливалися, а повітря між ними чомусь починало тремтіти і струмувати.
Гострий біль, як від голки, раптом пронизав праву руку Маргарити, і, стиснувши зуби, вона поклала лікоть на тумбу.
Якийсь шерех, нібито крил по стінах, долинав тепер ззаду із зали, і було зрозуміло, що там танцюють нечувані юрми гостей, і Маргариті здавалося, що навіть масивна мармурова, мозаїчна і кришталева підлога в цьому дивовижному залі ритмічно пульсує.
