Дистанційна освіта: виклик чи можливість?
“...
Йшов рік 2020 від Різдва Христового, рік незвичайний, рік високосний.
І прийшов мор на землі людей, і закрив він людей по домівках: і дорослих і дітей.
І прийшла в школи ДИСТАНЦІЙКА — диво дивнеє, чудо чуднеє.
І стала вона несподіванкою для більшості, і були складнощі, і було неприйняття...” (Откровення від Івана)
І справді для більшості умови, в яких опинилася освіта усього світу, стали несподіванкою і викликом — вийти за рамки “зони комфорту” і почати працювати по новому.
Основні виклики: технічна база і у вчителя, і в учня (у більшості випадків — незадовільна); технологічна підкованість педагогів та здатність працювати з онлайн-інструментами; методологічна ознайомленість учителів з новими підходами та принципами навчання (змішане навчання, онлайн освіта, дистанційне навчання, перевернутий клас) .
Але так сталося, що наш заклад, завдяки моїм невтомним “тарганам” у голові та ще чомусь в одному місці, вже 5 рік працював у мережі Office365 від Microsoft (Teams), учні на уроках інформатики (передусім), а вчителі на педрадах знайомилися з прогресивними підходами в онлайн-освіті, частина учителів насичувалися знаннями і онлайн-освіти на моїх шкільних майстер-класах і на регіональних Едкемпах (за нав’язливого сприяння Івана Верещаки).
Враховуючи гейміфікований підхід до організації навчання ( детальніше про це у моїй анкеті), питання організації засвоєння матеріалу з більшості предметів більшістю учнів не стало.
Основні виклики, які переважно вирішені (або вирішуються зараз) — технічне забезпечення (гаджети та інтернет у деяких учнів) і методологічно-технічна неготовність частини ключових педагогів школи.
Тож перший раунд Освіта vs Corona19 ми виграли (на моє переконання).
Але нас чекає наступний виклик: “Corona19 повертається”.
І хто знає, що є кращим — повернутися знову на дистанційку (досвід є), чи в режимі тригера метатися туди-сюди на змішаній формі навчання (особливо враховуючи позицію МОН і МОЗ, що скинули всю організацію навчання і відповідальність за здоров’я на школи).
Стосовно технічного питання для деяких учнів — подано пропозиції до місцевої влади для забезпечення їх гаджетами та інтернетом для дистанційного навчання.
Готовий виділити частину своїх вільних ресурсів найбільш “спраглим” до знань учням: 2 смартфони, планшет та 2 ноутбуки.
На запит директора закладу вже розроблена концепція змішаного навчання у нашій школі, я і деякі мої колеги протягом літа брали участь у Всеукраїнських та міжнародних конференціях з питань дистосвіти, зараз приміряю на себе роль ментора у курсі “Старт програмування”, де ми якраз навчаємося та навчаємо інших, як правильно навчати дистанційно, 14 серпня поділюся думками стосовно цього на регіональній конференції ЕдКемп Станиця Луганська.
В планах участь ще у декількох різноманітних освітніх заходах, участь з учнями у онлайн-режимі в низці змагань та конкурсів.
Тож, на мою думку, за правильного підходу задоволення від навчання отримають усі — і учні, і вчителі.
Варто лише спробувати!!!
А ми (ТОП-50)  допоможемо!!!