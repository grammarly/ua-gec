Сьогодні ми поговорили з Альоною — засновницею QA Club Lviv, активною спікеркою та менторкою, нашою натхненницею та просто хорошою людиною.
Якщо ви не знали, то саме Альона постить більшу частину дописів на нашій фейсбук-сторінці :)
1.
Розкажи трохи про свій досвід.
Скоро святкуватиму ювілей — 10 років!
Щоправда, не знаю, коли саме :)
Починала у Чернівцях, коли тестувальників та тестування практично не було.
Вчитись не було на чому та де, тому доводилось усе якось організовувати самостійно.
Була QC, QA Engineer, BI QA Engineer, QA Lead, AQA, довелось тестувати бекенд, фронтенд,зовсім трошки — мобайл, також телефонію, а ще — писати юзер-мануали (посібники користувача) та навіть якось розробляти інтерфейс :)
2.
Яка співбесіда тобі найбільше запам’яталась?
Це була співбесіда в N-iX.
Запам'яталась найбільшим стресом :)
Це був мій перший досвід спілкування з людиною з Пакистану, я нічогісінько не розуміла з перших фраз і впала в ступор :) дякую Світланці, яка тоді врятувала ситуацію, та і взагалі, завдяки їй, її розумінню та ставленню я переїхала до Львова.
3.
З яких ресурсів ти черпаєш корисну інформацію?
Звідусіль: з курсів, усіляких QA блогів / статей / відео, конференцій та мітапів, технічної документації (гайдлайни і т.д), книжок та рубрик.
Головне — хотіти вчитись, зараз усе є в мережі, тому не має бути проблеми :)
4.
Найголовніший урок, винесений за твою кар’єру
Ніколи не думай, що тепер ти бачив / бачила все :) зазвичай після цього настає нове прозріння :) наше життя — суцільне відкриття якихось "америк"
5.
Яку пораду ти б собі дав / дала, оглядаючись назад?
Нічого не бійся, в тебе все вийде!
6.
Три найголовніші навички, необхідні для сучасного тестувальника
Останнім часом я схиляюсь, що найважливіші навички — це:
Self-management.
Якщо людина не може організувати себе, свій графік, то у випадку великого навантаження вона навряд чи впорається.
Це ставить під загрозу і вчасні релізи, загальну якість, і психічне здоров’я.
Що краще людина вміє організовувати себе, то легше буде на роботі.
Вміння вчитись.
Сюди я зараховую аналіз інформації, яка надходить з різних джерел, а також її структуризацію / класифікацію та вміння зрозуміти суть.
Насправді це надзвичайно складно!
Нам треба постійно вчитись, а також чудово розуміти всі вимоги, і якщо немає алгоритму засвоєння інформації — це epic fail.
А ми всі різні, кожен сприймає інформацію по-різному, кожному треба знайти свій найкращий шлях, щоб встигати за технологіями та розвитком.
Комунікація та вміння “keep calm” :)
Випадки непорозуміння, на жаль, траплятимуться часто.
А факапи в бізнес-комунікації трапляються не менш часто.
Дуже важливо стриматись у потрібний момент та не сказати того, що хочеться, а виважено побудувати діалог, який може стати сходинкою до вершин.
