Останнім часом технології “розумного будинку” дедалі більше проникають у наше життя.
Це актуально і для контролю освітленості приміщення – люди намагаються автоматизувати цей процес і зробити його зручнішим.
Зазвичай освітленість помешкання регулюють вручну , за допомогою жалюзі, ролет або штор.
Це вимагає втручання користувача для регулювання яскравості освітлення при зміні його виду діяльності або інтенсивності зовнішнього освітлення.
Це унеможливлює зміну рівня освітленості без участі людини.
Потреба  автоматичного регулювання може виникнути у різних ситуаціях:
- Вночі, коли користувач спить, задля поліпшення якості сну;
- Під час діяльності, що потребує підтримання сталого рівня освітленості у приміщенні, наприклад, читання або шиття;
- Для запобігання опіків кімнатних рослин занадто інтенсивним освітленням опівдні;
- Якщо віконний блок складається із кількох окремих вікон – ручне регулювання кількох механізмів стає обтяжливим.
Ці приклади роблять актуальним створення автоматизованої системи регулювання рівня освітленості приміщення зовнішніми джерелами світла.
Існує три види віконних систем, що дозволяють регулювати інтенсивність освітлення: жалюзі, ролети та римські штори.
Кожна із систем має свої переваги і недоліки.
Жалюзі є найрозповсюдженішим видом систем.
Вони мають найнижчу ціну і, використовуючи їх, найпростіше отримувати зворотний зв'язок між кутом повороту пластин та поточним рівнем освітленості.
Але, при цьому, щоб змінити  кут повороту пластин, необхідно застосувати двигун із великим крутильним  моментом, що збільшує вартість, розміри та енергоспоживання системи.
При цьому, через особливості конструкції, двигун необхідно розміщувати перпендикулярно до площини пластин, що збільшує габарити пристрою.
Також такі системи є неестетичними та погано поєднуються із сучасними інтер'єрами приватних осель.
За ними складно доглядати через необхідність протирати від пилу пластинку .
Тканинні ролети є другим за розповсюдженістю типом систем.
Вони не мають недоліків жалюзі.
Їхнє обертання потребує менше крутильного моменту.
Також через особливості конструкції двигун розміщується у площині тканини, що зменшує габаритні розміри пристрою.
Системи такого типу можуть бути підібрані під будь-який стиль інтер'єру, що уможливлює їхнє використання і у житлових, і у виробничих приміщеннях та офісах.
Їхнім недоліком є складність отримати модель залежності освітлення від положення штори.
Проте цей недолік може бути скомпенсований програмно.
Римські штори є найменш розповсюдженим варіантом.
Їхньою неодмінною перевагою є зовнішній вигляд.
Проте найвища вартість, складність отримати модель залежності освітлення та механізм регулювання положення штор, який чинить проблеми для кріплення електродвигуна, робить використання таких систем найменш доцільним.
Проаналізувавши доступні варіанти, можна зробити висновок, що найбільше для створення автоматизованого керування освітленням підходить система на основі тканинних ролет.
Її вибір дозволяє зменшити габарити пристрою, використовуючи менш потужний та габаритний двигун і його вдале розташування.
Також особливості конструкції системи дають змогу поєднати її із майже будь-яким інтер'єром, що стане перевагою для потенційних користувачів продукту.