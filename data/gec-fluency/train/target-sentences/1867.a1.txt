З тупим здивуванням чоловіка, який щойно почав розуміти, що його жорстоко образили, лікар стенув плечима, розвів руками і, не знаючи, що говорити, що робити, втомлено опустився в крісло.
— Ну, розлюбила, полюбила іншого — бог з тобою, але до чого ж обман, до чого цей підлий, зрадницький фортель? — говорив плаксивим голосом Абогін.
— До чого?
І за що?
Що я тобі зробив?
Послухайте, лікарю, — гаряче сказав він, підходячи до Кирилова.
— Ви були мимовільним свідком мого нещастя, і я не стану приховувати від вас правди.
Клянуся вам, що я любив цю жінку, любив побожно, як раб!
Для неї я пожертвував усім: посварився з ріднею, кинув службу і музику, прощав їй те, чого не зміг би пробачити матері або сестрі...
Жодного разу я не подивився на неї косо... не подавав ніякого приводу!
За що ж ця брехня?
Я не вимагаю любові, але навіщо цей мерзенний обман?
Не любиш, то скажи прямо, чесно, тим більше, що знаєш мої погляди щодо цього...
