Ольга Шарко
НЕ ПОЯСНЮЮ ПРО МОВУ І ВАМ НЕ РАДЖУ
Доброго здоров'я, мої любі читачі і читачки, а також особи поза гендерною бінарністю.
Сьогодні несподівана, однак важлива тема, до якої я дуже раджу прислухатися.
Протягом останнього тижня я, мабуть, тричі бачила дописи про захист російської мови.
І кожен із цих дописів поширювали в українськомовних групах із проханням нагадати авторці чи авторові допису, хто в домі хазяїн.
Я зазвичай такі активності стараюся спиняти, однак люди мене не чують, не розуміють і вважають агенткою Кремля.
Це відбувається через елементарне незнання алгоритмів просування контенту в соцмережах.
Поки ютуб, фейсбук і твітер працюють за єдиним принципом: що більша активність під дописом у вигляді лайків, поширень та коментарів, то вищий рейтинг допису і то більша кількість людей його бачить.
Наші люди з патріотичних міркувань щиро хочуть зробити як краще, однак через брак розуміння інтернет-комунікацій виходить як завжди.
Лише зверніть увагу, скільки разів поширили допис журналістки каналу "112".
Народ, ми точно таких показників хотіли?
Гадаю, що ні.
А от вороги — так.
По-перше, наша стереотипна поведінка з новою силою поширює ідеї "рускагоміра", по-друге, ваші коментарі можуть використати проти вас, укотре називаючи українців у російських новинах безкультурними хохлами й агресивними украми.
Яка альтернатива?
1.
Правило трьох годин, якого мене навчив Андрій Юричко з Фонду Фрідріха Наумана: перш ніж репостити якусь новину, від якої не залежить у цей момент життя та здоров'я людей чи тварин, почекайте 3 години.
Цілком можливо, що за цей час цю новину або спростують, або доповнять, або видалять, і вам не доведеться нічого нікуди писати.
2.
Якщо вже так кортить дати здачі — анонімно поскаржтеся на допис.
Якщо ФБ не задовольняє вашу скаргу за критерієм "мова ворожнечі", спробуйте критерій "спам", "порушення авторського права" тощо.
3.
Зайдіть у ютуб на якийсь українськомовний канал і лишіть коментар там, аби українськомовні відео піднялися в топ ютубу.
Зайдіть на освітній портал, почитайте хорошу статтю й лишіть відгук там.
А ще краще — опублікуйте свій українськомовний контент.
Поширюйте лише щось продуктивне й корисне для людей.
І тоді агенти Кремля зрозуміють, що на нас ці провокації не діють і перестануть їх плодити.
4.
А якщо вже сильно муляє — скидаєте цей пост у групу й просите інших користувачів чи користувачок заблокувати цей акаунт, щоб не світило перед очима.
Теж хороший варіант, аби звузити аудиторію усіляким ботам.
Блог Ольги Шарко про мову.
Не пояснюю про мову і вам не раджу.
Не піддаємося на провокації та блокуємо ворожий контент.
(ск)
Відправляємо до спаму москальські пости.
Матеріали надіслала авторка спеціально для читачів "Малої Сторінки".
