Левій з ненавистю подивився на Пилата і посміхнувся такою недоброю посмішкою, що  його обличчя абсолютно спотворилося.
— Все хочете забрати?
І останнє, що маю? — запитав він.
— Я не сказав тобі —віддай, — відповів Пилат, — я сказав — покажи.
Левій порився за пазухою і витягнув згорток пергаменту.
Пилат узяв його, розгорнув, розстелив між вогнями і, мружачись, став вивчати нерозбірливі чорнильні знаки.
Важко було зрозуміти ці кострубаті рядки, і Пилат кривився та схилявся до самого пергаменту, водив пальцем по рядках.
Йому вдалося все-таки розібрати, що записане є незв'язним ланцюжком якихось висловів, якихось дат, господарських нотаток і поетичних уривків.
Дещо Пилат прочитав: «Смерті немає ...
Вчора ми їли солодкі весняні баккуроти ...»
Гримасуючи від напруги, Пилат мружився, читав: «Ми побачимо чисту ріку живої води ...
Людство буде дивитися на сонце крізь прозорий кристал ...»