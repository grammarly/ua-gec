Кожен день нашого проєкту “Сербські мотиви української дійсності – 2016” у рамках IV Міжнародного дитячого фестивалю (#THE 4th INTERNATIONAL CHILDREN’S FESTIVAL#Krushrvac#Serbia) є неповторним, а цей – особливий, бо зачаровує міжнаціональним розмаїттям мистецького душетрепету представників усіх країн-учасниць (Республіка Сербія, Україна, Королівство Нідерландів, Республіка Словенія), танцюристів з ансамблю “Філіграні” (м. Охрід, Республіка Македонія)).
Навіть погода не завадила продефілювати у національних строях із національними піснями центральною вулицею міста Крушевця Расинського округу Республіки Сербія – історичної столиці цієї держави.
Ну, а вже виступи в міському театрі (позоріште) оприявнили усю палітру душевного стану фестивальної настроєвості та значущості.
Церемонію офіційного відкриття цього міжкультурного мистецького заходу здійснив спеціальний радник Міністра освіти Республіки Сербія Мілош Благоєвич.
Сьогочасне візитаційне представлення юних калушан “Щастизорець України” (спільна українознавча програма-візитка гуртків “Родовід” (керівник Віталій Півторак), “Палітра” (керівник Наталія Забрицька), мовно-літературної творчості Івано-Франківського обласного відділення МАН України, які працюють на базі Калуської гімназії ім. Дмитра Бахматюка Калуської міської ради (директор Оксана Табачук) та Калуського міськрайонного відділення “Української бібліотечної асоціації” Івано-Франківської області (голова Оксана Півторак)) – це своєрідний маркер нашої одухотворено-незламної Батьківщини, те цілюще чар-зілля духовності, “що лиш цвіте / З-за райських меж...”
У такому випадку кажуть: експеримент удався.
Бо поєднання співаної поезії на слова Івана Франка “Місяцю-князю” (муз. О. Токар – А. Попруги у фоновиконанні Театру пісні “Джерела”), бальної хореографії (“Румба”, “Віденський вальс” – постановник-керівник калуської студії “Кармен” Ірина Балук), народного мелосу й елементів української народної та образно-архетипної орнаменталістики в костюмах, українопрезентаційного відеоматеріалу, книжкових франкознавчих дарунків-публікацій юних науковців-манівців і проектантів-міжнародників Калущини справили на присутніх незабутнє враження: завдяки творчій сув’язі-співпраці Україна постала перед господарями й гостями фестивалю елегійно могутньою країною.
Навіть обізнана змалку з бальною хореографією та українським національним культурно-історичним арсеналом Перший секретар Посольства України в Республіці Сербія Наталія Маркевич, зачудована нашою концепцією передачі української життєтворчості, наголосила: “Популяризувати Україну в світі вам вдається краще за будь-яких дипломатів…”
Перформансований нами твір І. Франка закінчується риторичними конструкціями: “Місяцю-князю!
/ В пітьмі будущего, / Знать, ти шукаєш / Зілля цілющого, / Зілля, що лиш цвіте / З-за райських меж...
/ Ох, і коли ж ти те / Зілля найдеш?..” Відчуваємо: нам це вдається ось уже кілька років поспіль завдяки міжнародному проєктуванню – щастизорому генокоду миротворення в сьогоденні для майбутнього!