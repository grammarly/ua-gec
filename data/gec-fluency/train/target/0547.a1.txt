 Я дуже щасливий що взяв участь у проєкті "Social Media Abuse". Цей проєкт подарував мені багато гарних знайомств, нове бачення соціальних медіа, а також незабутню подорож.
По-перше, цей проєкт був для мене доволі корисним. Адже я краще розібрався щодо впливу соціальних медіа на моє життя, результатом проєкту для мене стало те, що я менше часу витрачаю на перегляд контенту і тепер мені вистачає часу на читання книг, онлайн-курси і загалом на себе. Раніше на це катастрофічно не вистачало часу, але зараз із новим поглядом я більш осмислено проводжу свій час, за що дуже вдячний проєкту.
По-друге, я познайомився з цікавою та веселою молоддю з різних країн. Це було пізнавально, адже ти починаєш розпитувати "А як у вас?"  і дізнаєшся багато про їхнє життя. Також це гарний спосіб прокачати свою англійську мову.
По-третє, це була фантастична подорож до Туреччини. Я побував у найбільшому місті Європи —  Стамбулі та меншому, але не менш гарному Едірне. Я дізнався, як це випити 9 чашок чаю за день, наїстися солодощами так, що більше не можеш на них дивитися. Турки дуже гостинні і завжди допомагали та підтримували. Ніколи не забуду дядька з ресепшена, який завжди питав "Good?" "Tea?". Хоча він не знав англійської, але завжди турбувався про нас.
По-четверте, гарна згуртованість учасників, ми часто працювали парами і тому потрібно було знаходити спільну мову з усіма, не завжди це було легко, але це навчило мене знаходити підхід до кожного. А робота в команді України була чудовою, ми завжди вигадували щось дивне та незвичайне. Дуже весело було, коли ми знімали відео, наші ідеї та режисура були на рівні Голлівуду, а іноді і краще. Тож нова кіностудія, чекайте скоро.
Хочу подякувати за теплий прийом та люб'язність турецькій стороні, а також всім учасникам цього обміну. Ці спогади навічно зі мною.


