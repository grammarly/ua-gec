16 березня виповниться 7 років від загальнокримського референдуму. Нелегітимного, сфальсифікованого псевдореферендуму про статус Криму.

А я все ще пам'ятаю той пломбір за 5.50. Довгу дорогу до моря завдовжки 700 метрів і звук — ненависних скрипучих нарукавників. Смак моря, який потрапив у трубку, бо занурилась заглибоко. Смак персиків після купання. Двоповерховий будинок, в який приїжджали із року в рік. Конячку, на якій каталась у горах разом з батьками. Вона була вагітна, а мені казали бити її, щоб ішла швидше. Пам'ятаю чоловіка, життя якого забрали хвилі. Плач його дружини. Страх води.
Пам'ятаю лавандові поля, свій перший прочитаний роман і сонце. Багато сонця. Згорілі плечі і занурені в пісок пальці.
