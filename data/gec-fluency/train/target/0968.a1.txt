Через декілька років викладання зрозуміла, що міцно засіла у своїй зоні комфорту і робота перестала бути викликом. Захотілося спробувати щось нове, і я подумала, а чому б не в ІТ? Тоді я побачила вакансію рекрутера у Grammarly і, попри відсутність досвіду, чомусь вирішила надіслати резюме :) На диво, мені все одно запропонували пройти співбесіду, але на іншу посаду — Customer Support Specialist. Спершу я сумнівалася, чи варто. У моїй голові на той момент існував певний стереотип про роботу у службі підтримки клієнтів — дзвінки та одноманітні завдання, які виконуєш на автоматі. Але після детальнішого спілкування зрозуміла, що у Grammarly все організовано зовсім інакше. Під час співбесіди в офісі я дуже надихнулася атмосферою та людьми, тож прийняла пропозицію приєднатися до команди. І от я з Grammarly вже майже 4 роки!  
