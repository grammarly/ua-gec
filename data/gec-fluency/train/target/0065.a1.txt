Марксистська концепція класової боротьби та її межі за умов суспільства глобальних ризиків.

Для марксистської філософії однією з безумовно ключових є теза про участь людей, в умовах «суспільного виробництва свого життя», у не залежних від їхньої волі виробничих відносинах, які відповідають певному ступеню розвитку їхніх матеріальних виробничих сил. Відомо, що для Маркса сукупність цих виробничих відносин становить економічну структуру суспільства, реальний базис, на якому «лежить», зокрема, політична надбудова, що їй, своєю чергою, відповідають певні форми суспільної свідомості. На певному ступені свого розвитку матеріальні виробничі сили суспільства починають суперечити наявним виробничим відносинам — які водночас є і відносинами власності, — коли й настає епоха соціальної революції. 

У такому розумінні історії Маркса важливе місце належить класовій боротьбі, сенс якої полягає передусім у тому, що класи, на які неминуче розпадається кожне окреме суспільство, по-різному реагують на згадане постання суперечності між матеріальними виробничими силами та наявними виробничими відносинами. При цьому справді «ефективно» на постання такої суперечності реагує пролетаріат, що й зумовлює його революційну місію своєрідного її вирішення шляхом здійснення зміни базису. Таку роль пролетаріату Маркс пояснює тим, що решта класів (на відміну від пролетарського, який є «своїм власним продуктом») перебувають у залежності від розвитку крупної промисловості, що й зумовлює їхні реакційність та консервативність. 

Отже, для Маркса чи не центральним є погляд на багатство та спосіб його розподілу як ключові проблеми суспільства. Однак таке розуміння суспільних проблем виявляє свою обмеженість за сучасних умов постання суспільства глобальних ризиків, оскільки основним питанням сучасності вже є насамперед ризик та способи його запобігання, мінімізації та контролю. Якщо ідеалом передусім сучасного Марксові суспільства була рівність, то принципом суспільства ризику є безпека. Своєю чергою, цей принцип зумовлений дедалі гострішим постанням проблеми глобальної екологічної кризи. Відтак, у світлі такої зміни суспільних пріоритетів, новопосталою метою суспільства є прагнення передусім не матеріальної рівності, а солідаризації в зусиллях уникнути найгіршого, тобто винищення життя на Землі. Цього, звісно, Марксова теорія, значною мірою зосереджена на осмисленні можливості подолати матеріальну нерівність людей та пов’язане з цим відчуження, аж ніяк не враховує. 
