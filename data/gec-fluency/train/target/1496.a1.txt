Пилат довідався.  Римська влада нітрохи не зазіхає на права духовної місцевої влади, первосвященникам це добре відомо, але в цьому випадку трапилася очевидна помилка.  І у виправленні цієї помилки римська влада, звичайно, зацікавлена.

 Справді: злочини Вар-раввана і Га-Ноцрі абсолютно не порівняти тяжкістю.  Якщо другий, явно божевільний чоловік, винен у проголошенні безглуздих промов і бентежить народ у Єршалаїмі й інших деяких місцях, то перший обтяжений набагато більше.  Мало того, що він дозволив собі прямі заклики до заколоту, то ще й убив сторожа при спробах його затримати.  Вар-равван набагато небезпечніший, ніж Га-Ноцрі.

 У силу всього викладеного прокуратор просить первосвященника переглянути рішення і залишити на волі того з двох засуджених, хто менш шкідливий, а таким, без сумніву, є Га-Ноцрі.  Отже?

 Каїфа подивився Пилатові прямо в очі і сказав тихим, але твердим голосом, що Синедріон уважно ознайомився зі справою і вдруге повідомляє, що має намір звільнити Вар-раввана.


