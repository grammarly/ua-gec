Аби не повторити парад “шлунків”, внаслідок якого було обрано президента клоуна, що є ворогом моїй країні, є простий рецепт.
За прикладом країн Балтії, ми маємо ввести статус «негромадянин», окрім звичного «громадянин». Це працює у Європі, працювало і в Давній Греції, у якій менш ніж 30% мешканців мали статус громадянина. Так, вважаю в Україні цього статусу гідні лише 10-15% населення.
Тож ми приходимо до необхідності вивести формулу #громадянин України. Подібно до #формулаукраїнця будемо користуватися категоріями достатніх та необхідних умов.
Достатньою умовою, подібно до попередньої формули, могла б слугувати любов до України. Але оскільки фізики ще не винайшли датчиків та лічильників любові, потрібно придумати щось більш матеріально осяжне. Гадаю, достатньою умовою буде видача громадянину паспорта громадянина України.
Необхідні умови. Вони будуть передувати достатній.
- Складання екзамену з української мови;
- Складання екзамену з історії України (перші дві умови випливають напряму з необхідних умов #формулаукраїнця);
- Необхідно бути платником податків в Україні;
Тільки платник податків може вирішувати долю держави. Люди, що вийшли на пенсію, уже робили свій вибір і цей вибір призвів до поточного стану ввіреної їм держави. Тож, насолоджуймося тим, чого досягли і дайте іншим змінити стан справ. Люди, що живуть соцвиплатами і субсидіями, апріорі голосуватимуть за популістів, які докидатимуть кілька гривень. Тож — тільки платники податків!
Коли претендент пройшов етапи вище, йому пропонують грошову винагороду за відмову від громадянства (15000 — 20000 грн.). Хто спокуситься — нічого доброго країні принести не зможе.
- Відмова від виплати за відмову від громадянства;
- Прийняття присяги та урочисте виконання гімну України;
За неотримання статусу «громадянин» людина отримує статус «негромадянин» та відповідний документ.
Це єдиний запобіжник від нових клоунів та засилля "шлунків".
АЕОА(алеєоднеале) – щоб впровадити такі зміни, потрібно стати суспільством громадян, як наслідок, змінити владу, яка впровадить цей механізм.
Коло замкнулося! Одвічний дуалізм — чого дурний — бо бідний, бідний, бо дурний.


