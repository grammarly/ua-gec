Слідство відбувалось у кабінеті Варенухи, куди і стали по черзі викликати тих службовців вар'єте, які були свідками вчорашніх подій під час сеансу. Потрібно сказати, що слідству на кожному кроці доводилося долати непередбачені труднощі. Ниточка раз у раз рвалася в руках.

Афіші ж були? Були. Але за ніч їх заклеїли новими, і тепер жодної немає, хоч убий. Звідки взявся цей маг? А хто ж його знає. Можливо, з ним укладали договір?

— Швидше за все, — відповідав схвильований Василь Степанович.

—А якщо укладали, то він повинен був пройти через бухгалтерію?

— Обов'язково, — відповідав, хвилюючись, Василь Степанович.

- То де ж він?

— Нема, — відповідав бухгалтер, усе більше бліднучи і розводячи руками. І справді , ні в папках бухгалтерії, ні у фіндиректора, ні у Лиходєєва, ні у Варенухи ніяких слідів договору немає.
