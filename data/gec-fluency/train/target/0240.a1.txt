почну з кінця)

3. І, може, ти знаєш якісь офлайн-курси в Києві, куди можна піти і там справді навчать, а не просто візьмуть гроші ні за що?

Ось тут я не дуже компетентний, не стежив за цим. Якісь окремі назви я знаю, але наскільки вони ок — не знаю. З доволі старих і відомих штук є Академія "ШАГ". Я працював із кількома людьми без профільної освіти, які там навчалися. Можливо, можна спробувати покопати в цьому напрямку. Бо взагалі, це хороша ідея — навчатися разом з іншими людьми, обговорювати щось і так далі.

1. Книги для тих, хто тільки починає. Можна українською, російською, англійською.

Ну, цю штуку має більш-менш покрити цей курс CS50. Після нього можна братися за книжки для початківців по конкретних технологіях\мовах програмування. Але це вже залежатиме від того, в якому напрямку ти захочеш розвиватися.

Можливо, це буде фронтенд-розробка, тоді тобі доведеться почитати книжки про javascript і вибрати якийсь javascript фреймворк (зараз найпопулярніші vue.js, angular js і React, фреймворки — це, по суті, надбудова над мовою програмування, яка дозволяє робити якісь поширені задачі швидше і простіше).

Або ж це буде backend-розробка (так звана серверна частина, з якою комунікує фронтенд для отримання даних, запуску якихось процесів і так далі).

Можливо, це взагалі буде розробка під мобільні пристрої: тут усе доволі індивідуально, різним людям подобаються різні штуки).

2. Якісь авторитетні джерела онлайн типу відео чи онлайн-курси, безкоштовні або платні.

Є такий ресурс, stackoverflow.com. Це ресурс для розробників (щоправда, у нього є ще відгалуження stackexchange.com, де немає жорсткої прив'язки до IT), де одні користувачі можуть поставити запитання, а інші — відповісти на нього. Часто жартують, що все, що роблять сучасні розробники, — це копіювання програмного коду з цього ресурсу. Загалом мені здається це дуже важлива штука: якщо ти зіштовхнувся з якоюсь проблемою, з дуже високою ймовірністю хтось уже зіштовхувався з такою проблемою до тебе, ставив запитання на stackoverflow і отримав відповідь. Складна частина цього процесу — вміти сформулювати свою проблему в пошуковому запиті і провалідувати знайдені відповіді. Але це приходить із часом)

Для розуміння україньского ринку корисним буде ось цей сайт https://dou.ua/. Там досить широкий спектр тем, від якихось статей про конкретні технології до блогів про релокацію. Але тобі передусім буде цікава ось ця штука: https://dou.ua/lenta/digests/junior-digest-46/

Я не знаю, наскільки ці дайджести живі, але раніше це був хороший спосіб знайти собі стажування\інтернатуру.

Узагалі, це, можливо, найкращий спосіб увійти в індустрію — через інтернатуру чи стажування. У тебе має бути суттєва перевага (принаймні для деяких компаній) — ти добре знаєш англійську. Є компанії, для яких при прийомі на стажування — саме це основний пунктик, усіх інших штук навчитися простіше.

Взагалі я зараз усе це описував з точки зору розробника. Але є ще інші точки входу. Наприклад, тестувальники. Наприклад, Ксенія починала manual QA (люди, які тестують щось, просто вручну проклацуючи якісь сценарії), але поступово перекваліфікувалася на automation QA (люди, які пишуть програми для тестування якихось сценаріїв). Ксенія зараз працює в компанії, яку 2 місяці тому викупив Google (іншими словами, Ксенія працює в Google). Можливо, тобі є сенс поспілкуватися з нею ще (або я можу попросити її написати тобі).

Сорі, що трохи сумбурно вийшло. Якщо ще щось згадаю — допишу.
