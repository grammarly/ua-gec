Формула українця. Давно для себе почав її формулювати, але лиш останнім часом вона почала набирати певні обриси.

Форма та зміст. Базові поняття, без яких нам не мислити далі. Приклад: купа шоколаду може мати форму лайна, але за змістом завжди буде залишатися шоколадом. І навпаки, як би ми не формували лайно у плитки шоколаду, за змістом це буде, все ж, лайно. Гадаю, це просто. Важливо бути українцем не за формою, а за змістом. Навіть не так! Ви ніколи не зможете БУТИ українцем за формою, БУТИ можна винятково за змістом. А для форми є інші назви — імітація, мімікрія, вдавання …

Якщо з формою зрозуміло (вишиванки-шаровари, паспорти з тризубом), то що зі змістом? Що означає бути українцем за змістом? Тут нам допоможе математика зі своїми категоріями достатніх та необхідних умов.

Отже, судження — «Я українець!». Які достатні умови його істинності? Та лише одна — Любов. Достатньо любити свою націю, свій рід, свою землю і з цієї любові розгорнуться необхідні умови:

- МОВА. Ми — нація з власною мовою. Не у всіх є власна мова, тож це неабиякий скарб. Якщо ти не користуєшся найбільшим надбанням свого племені, то не можеш бути його представником. Уявімо, що молоко не містить жиру і перестає бути білим. Чи можемо ми назвати таку рідину молоком? Ні! Ми визначаємо щось ТАКИМ, бо воно має набір певних необхідних для цього характеристик.
- ІСТОРІЯ та КУЛЬТУРА. Очевидно, не знаючи історії свого життя, ми не можемо сказати, хто ми. Подивіться на людей з амнезією, навіть якщо вони пам'ятають останній тиждень свого життя, знають своє ім'я, здатні задовольняти щоденні потреби, вони не здатні себе ідентифікувати, хто вони насправді і звідки походять. Не знають, чому у них є певні звички, не знають родичів і звідки взявся шрам на руці. Не пам'ятають ні ворога, ні брата. Тільки добре знаючи нашу історію, звідки ми взялися і який був наш життєвий шлях як нації, і які звички і ритуали ми надбали внаслідок цього шляху, ми чітко зрозуміємо, хто ми є. І свідомо або приймемо, або відмовимося від цього.
- САМОІДЕНТИФІКАЦІЯ. Маючи увесь набір вказаних вище характеристик, ми свідомо вступаємо під покров еґреґора української нації й отримуємо ідентифікатор — Українець, або свідомо відмовляємося від нього, що не є чимось поганим. Це є алгоритм. Він просто є без якихось інтерпретацій чи трактувань. Він, як камінь, — ні злий, ні поганий, просто є.
Саме в такому строгому порядку розгорнуться необхідні умови з достатньої. Не інакше.
Виникає питання. Хто ж тоді той, хто ідентифікує себе як українця, але не має усього набору необхідних і достатніх умов, аби бути ним? Імен цьому явищу вдосталь — хохол, малорос, … Але яка різниця, як це назвати, адже мімікрію викрито.


