Про кочівників у Британії

Є два типи кочівників — “циганські” роми та Irish travellers, ірландські мандрівники (ІМ). Обидва ведуть кочовий спосіб життя, але це різні групи. Роми походять з Індії, а ІМ переважно мають ірландське походження.

ІМ займаються тим, що підрихтовують горщики, каструлі та тарілки місцевих жителів, перепродують речі і займаються іншою дрібною роботою. Як пишуть, їм було норм, коли їх називають gypsies, поки "gyppo" не стало образливим словом, так само як і pikey (привіт, серіал Peaky Blinders!). Між собою вони називають себе пейві (pavees). Деякі ІМ використовують мову "Кант" або "Шелта". Вона включає в себе "зворотний сленг". Типу gop для позначення поцілунку (ірландською, навпаки, буде pog). До речі, хвилинка лінгвістики! Наші деякі жаргонні слова теж пішли із ромської мови (стирити — стирдес (“стягнути”), хавати — хав (“Я їм”), і останнє, чувак —чаво «свій хлопець» і, звичайно, в англ. мові теж є chav — “пацан, хлопець з вулиці”. Хвилинка лінгвістики закінчилась.

Так само як і серед наших ромів, дівчата одружуються дуже рано. Молоді дівчата з ІМ мають суворе католицьке виховання. У деяких пар понад 10 дітей.

Узагалі більшість сучасних мандрівників живе у караванах (RV) у спеціальних місцях, погоджених із місцевою владою. Мені ніколи не доводилося їх бачити, хоча вікі пише, що вони живуть у західно-північних боро Лондону.

Пейві люблять бокс, влаштовують бої поміж кланами. Якщо цікаво, заґуґліть Underground Bare Knuckle Boxing in the UK, документалка від VIce.
Звичайно, що їм важко жити і вони щодня стикаються із дискримінацією. Їх не пускають у кіно, у лікарнях не можуть нормально лікувати, бо у них немає постійної адреси. Через це тривалість життя у середньому на 10 років менша, ніж у звичайного британця/британки.
Хоча! Вони платять податки, оплачують рахунки за воду та електроенергію. Що шокує, звичайно. Проте вони не збираються “осідати” і жити у звичайних будинках. Традиції — понад усе.
