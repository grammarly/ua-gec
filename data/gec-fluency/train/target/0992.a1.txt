Добрий день, шановна адміністраціє ресторану "Згоріла хата"! Вимушений звернутися до вас зі скаргою. Коротко опишу свій негативний досвід відвідування вашого закладу. Перше, що викликало занепокоєння, — це парковка, яку ви влаштували прямо на газоні. Розумію, що в центрі міста скрутно з місцями для автомобілів, але така зневага до громадського простору  викликає лише обурення! Наступним моїм зауваженням є чистота ресторану, а точніше повне нехтування базовими санітарними нормами. Так, труп щура в кущах біля входу не додає привабливості жодному культурному місцю! Але це ще не все — скатертини на столах, здається, ще пам'ятають часи "перебудови". Не здивуюся, якщо їх відтоді і не прали. Алюмінієві виделки, ножі та підстаканники вкрилися неприємним на дотик сірим шаром невідомої речовини. Їсти таким столовим приладдям не було анінайменшого бажання, тому я попросив офіціанта принести інші. На жаль, знайшлися лише одноразові пластикові виделки та ножі. Використання цих одноразових приладів низької якості призвело до травмування мого стравоходу відламаним зубцем виделки. На замовлення довелося чекати одну годину і тридцять п'ять хвилин. Розумію, що ваш ресторан належить до найнижчої цінової категорії і ваше гасло — "Згоріла хата, нехай і сарай горить!", але описаний стан речей перебуває за межею всього, що я побачив до візиту до вашого закладу!  
