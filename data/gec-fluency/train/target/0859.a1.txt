Детектив
Поруч із замком Шарлоттенбург стоїть білий велосипед у квітах. Він ніби на гарній листівці. Можна трохи придивитися і побачити табличку з датою, віком і хрестиком.
Так, їй було майже сімдесят, і вона загинула напередодні Різдва, коли сонячні дні були найкоротші і поруч був ярмарок.
Описуючи місце події, можна сказати, що воно поруч із мостом, який над рікою. Якщо поглянути в інший бік, бачиш замок із парком. Проїжджа частина не дуже широка. Але машин, людей та велосипедів тут майже завжди багато. Тому навіть швидкість п’ятдесят здається завеликою. Доповнюється картина перехрестями з обох боків.
Водій, якому було десь за двадцять, пропустив червоний.
Це були факти, про які знає поліція та говорили засоби масової інформації. В цій історії начебто все ясно. Маленьке поле для запитань є лише з приватного боку і, може, трохи метафізичного.
По-перше, цікавить, чи пішла ця жінка похилого віку в призначений для неї час.
По-друге,хто і як сильно за нею сумує.
На жаль, зараз наше слідство має лише гіпотези. Пріоритетною є та, що дає позитивну відповідь на перше питання. Із другим складніше.
Вочевидь, вона домовилася з Богом, щоб не піти непоміченою. В своєму віці могла кататися містом на велосипеді. Майже точно домовилася з Ним і про те, щоб близькі її вчасно відпустили. Так, як прощаєшся з тим, хто пішов на довгу прогулянку. Займаючись своїми справами, ти трохи сумуєш, що близька людина не тут із тобою. Але ти знаєш, вона однаково десь поруч.
Отже, зараз біля білого велосипеда завжди стоять квіти або літні трави, у зимовий час — свічки.
