Мене все не покидає думка, що я веду щоденник. Після того, як напишу щось, я борюся  з бажанням видалити все нафіг. А потім, коли перемагає спокуса перечитати, чи справді я використовую розмовний стиль, то найперша думка — виправити безнадію у цих текстах іподописувати у реченнях "е-е-е" і "блін". А ще — "бляха-муха". Здається, я забороняю собі матюкатися на письмі. У розмові це можна "запІкати". А на письмі воно не має такого ефекту. Зірочки чи три крапки не дають потрібного настрою. Коротше, кожен текст я так боюся написати, як говорю, що це мені нагадує мої перші уроки водіння. Я тоді зациклювалася на тому, щоб ПРАВИЛЬНО все увімкнути, натиснути і переключити. Але від правильності натискань на кнопочки і педалі техніка водіння все одно не покращувалася. Треба було просто частіше їздити, тобто частіше стикатися на шляху з якимись водійськими заморочками. Я під'їжджала до вантажівки, і в моїй голові засвічувалася уявна лампочка над правильною схемою по цьому випадку: я мала пригальмувати, увімкнути лівий поворотник, натиснути сильніше педаль газу і піти на обгін (якщо дозволяла ситуація), потім включити правий поворотник, з'їхати на свою смугу і далі їхати так, щоб не було соромно перед водієм тієї вантажівки,яку я обігнала...На практиці повороти вмикалися вже в процесі обгону і коли назустріч мчала по зустрічній інша машина з гучним сигналом. Мені затерпали нога на педалі газу і руки на кермі, я не вмикала жодного повороту, коли з'їжджала на свою смугу. Добре, що не дивилася,який вигляд мав у цей момент інструктор… коротше правильність — це добре, але  ж має бути якась вправність. Без неї техніка виконання точно буде кульгати.
Я не можу не втікати в екскурси в минуле. Моє "я" — це щось майже ніколи "в моменті", а переплетене з аналізуванням колишнього "я" і трохи теперішнього.
Сиджу за столом, дивлюся на осінь за вікном, перестрибую від думки до думки і щоразу більше впевнююся, що дуже міцно тримаюся за "я" минулу. А "я" теперішня стоїть, схрестивши руки на грудях, притопує ногою з нетерплячки і все думає, коли ж це у мене закінчиться


