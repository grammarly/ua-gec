Я досі пам’ятаю, як розпочинався мій шлях вибору майбутньої професії. Я сиділа над черговим уроком з граматики англійської мови після 6-ти місяців страждань та нерозуміння «навіщо мені взагалі здалася ця англійська». І саме на одному із занять, якимось дивним чином до мене прийшло усвідомлення: я хочу цим займатися, я хочу вивчати мови і практикувати їх якомога більше і якомога частіше, я хочу розвиватися в найрізноманітніших сферах нашого життя, аби, зрештою, віднайти себе. І вже тоді, у 9-му класі, коли я сама взялася за вивчення англійської, я знала, що, хай там що, та я піду навчатися на перекладача.
За три роки навчання в університеті, я жодного разу не пошкодувала про свій вибір (як банально  це не звучало б). І найбільше я завдячую своїй професії саме тому, що я можу реалізовувати і реалізовую себе в абсолютно різних сферах. Вивчення перекладу не обмежує тебе, як думає більшість людей, лише усним та письмовим перекладом нудних тексів, статей чи доповідей. Людина, яка вивчає мови, розвивається просто у неймовірній кількості напрямків. Окрім уже згаданих вище варіантів перекладу побутових текстів та надання приватних уроків з вивчення тієї чи іншої мови, майбутній перекладач може віднайти себе у найбільш неочікуваних сферах життя. Це може бути переклад у дипломатії, міжнародних відносинах, кіноіндустрії, музиці, книгах, різноманітних фестивалях та різних міжнародних проєктах.
Останнім часом набирають обертів субтитрування найпопулярніших відеороликів на платформі YouTube, різноманітних фільмів та серіалів, а також їхній переклад. Найвідоміші виконавці шукають професійних перекладачів для перекладу власних пісень чи навіть альбомів, а письменники хочуть створити бестселер, який вдасться поширити лише тоді, коли він перекладений багатьма мовами.
Вивчення перекладу є прекрасним ще й завдяки тому, що людина, окрім опанування певної мови, також розвиває різноманітні навички, вчиться думати різносторонньо та сприймати інформацію не однобічно. Я навіть не побоюся сказати, що переклад розширює світогляд. Якщо людина хоче в подальшому працювати у сфері перекладу, їй необхідно мати глибокий бекграунд, уміти неупереджено ставитися до різних ситуацій, а особливо до мовця та його / її позиції навіть у тих випадках, коли ця позиція не збігається з вашою. До того ж одним з найголовніших факторів є політична обізнаність і потреба постійно перебувати в курсі усіх подій.
Саме ці знання та навички формують з нас унікальних та різносторонніх особистостей, яким набагато легше вдається віднайти себе. Тому що, окрім стандартизованого вміння «говорити іноземною мовою», перекладач повинен бути обізнаним ледь чи не в усіх сферах життя від тем про облаштування житла аж до тем про дослідження Марсу та Всесвіту. Світ розвивається, і перекладачі — одні з перших, хто має йти в ногу з цим розвитком.
Саме тому я вважаю, що переклад — це не просто вузькопрофільна професія, націлена лише на одну конкретну тематику. Це багатостороння, різноманітна і надзвичайно цікава професія, яка тісно взаємодіє з іншими людьми та сферами нашого життя. Бо, як вже згадувалося, ви можете віднайти себе у тому місці, яке вам найбільше подобається і розвиватися та працювати саме в ньому, або ж у навіть декількох з них. Можливо, одного дня любов до музики чи фільмів заведе вас у кіноіндустрію, і ви не лише перекладатимете та створюватимете субтитри до своїх улюблених кінострічок, але й навіть будете їх озвучувати. Досконалості немає меж. Якщо шукати себе, то обов’язково знайдете.
