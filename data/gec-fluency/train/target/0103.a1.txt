Це перший музей, який ми відвідали, а, як відомо, перше завжди запам'ятовується. Мені сподобалась екскурсія, але я зробила висновок, що основна запорука вдалої екскурсії – екскурсовод. Інші групи, ділившись враженнями про походи до музеї, не були задоволені екскурсією Софією Київською. А відмінність – лише в екскурсоводі, який не тільки "прокладає маршрут" екскурсії, а й забарвлює її, заповнює своєю розповіддю. Зазвичай саме від екскурсовода залежать загальні враження від музею.
Починається екскурсія двома макетами Софії Київської, завдяки яким гід зробив екскурс в історію цієї архітектурної пам'ятки та описав її архітектурні можливості.
У Софії Київській збереглося багато фресок – залишків оздоблення собору 11 століття. Також є «дооздоблення» 19 століття. Все це гармонійно скомпоновано: проводилось дослідження, де збереглись фрески 11 ст., зняли фарбу 19 ст., тому можна побачити два варіанти оздоблення – світлі контури фресок і яскраві розписи фарбою. Збереглося багато мозаїк та фресок, а також графіті (схожих на записки в печерах).
Цікаво, що всередині собору багато місця займають зображення князів. Це свідчить про те, що вони відігравали велику роль для держави. Просто ми не звикли, що у церкві розміщують зображення державних діячів та їхніх родин. Це надає їм певної святості.
Найбільше сподобалась мозаїка Богоматері Оранти, в центральному апсиді — фігура Святої Діви Марії. Унікальність зображення полягає в тому, що воно виконане на внутрішній поверхні куполу Собору, і з різних ракурсів Оранта у різних позах — стоячи, схилившись у молитві чи на колінах. І вона не здається такою великою, якою є насправді (6 метрів).


