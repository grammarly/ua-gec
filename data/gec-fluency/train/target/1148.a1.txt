Привид зупинився серед могил і вказав на одну з них. Скрудж, тремтячи, підійшов до неї. Нічого не змінилося у виразі Привида, але Скрудж із жахом відчув, що якийсь новий зміст відкривається йому в цій величній постаті.

– Перш ніж я підійду ближче до могильної плити, на яку ти вказуєш, – сказав Скрудж, – дай мені відповідь на одне питання. Це тіні того, що буде, чи того, що може бути?

Але Дух і далі мовчав, а рука його вказувала на могилу, біля якої він зупинився.

– Життєвий шлях людини, якщо йти ним неухильно, веде до певного кінця, – мовив Скрудж. – Але якщо людина зійде з цього шляху, то й кінець буде іншим. І так само може змінитися й те, що ти показуєш мені зараз?

Але Привид був непорушним, як завжди.
