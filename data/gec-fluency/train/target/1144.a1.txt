— Ну ж бо, — сказав незнайомець, — почнімо з початку. Перш за все вклонися і зроби реверанс! Гайда!
Іван Іванович витягнув шию, кивнув у кожну сторону і шурхнув лапкою.

— Так, молодець... Тепер помри!

Гусак ліг на спину і витягнув лапки догори. Зробивши ще кілька подібних посередніх фокусів, незнайомець раптом схопився за голову і загорлав:

— Алярм! Пожежа! Рятуйте!

Іван Іванович підбіг до П., узяв шнур у дзьоба і задзвонив у дзвін.

Незнайомець залишився дуже задоволеним. Він погладив гусака по шийці й сказав:

— Молодець, Іване Івановичу. Тепер уяви, що ти ювелір, який торгує золотом і діамантами. Уяви тепер, що ти приходиш до себе в магазин, а там застаєш грабіжників. Що  ти зробив би у такому випадку?

Гусак узяв у дзьоба інший мотузок і потягнув, що спричинило миттєвий оглушливий постріл. Каштанці дуже сподобався дзвін, а від пострілу вона була настільки в захваті, що почала бігати навколо П. і заскавуліла.


