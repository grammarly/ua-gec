І коли секретар і конвой повернулися на свої місця, Пілат об'явив, що затверджує смертний вирок, що був винесений на зборвх Малого Синедріона злочинцю Ієшуа Ґа-Ноцрі, і секретар записав сказане Пілатом.
За хвилину перед прокурором стояв Марк Щуробій.
Йому прокурор наказав здати злочинця начальнику таємної служби і при цьому передати йому розпорядження прокурора про те, щоб Ієшуа Ґа-Ноцрі був відділений від інших засуджених, а також про те, що команді таємної служби було під страхом тяжкої кари заборонено про що небудь розмовляти з Ієшуа або відповідати на будь-які його питання.
За знаком Марка навколо Ієшуа зімкнувся конвой і вивів його з балкона.
Потім перед прокурором постав стрункий, світлобородий красень із сяючими на грудях лев'ячими мордами, з орлиним пір'ім на гребені шолома, із золотими бляшками на портупеї меча, в зашнурованому до колін взутті на потрійній підошві, в накинутому на ліве плече багряному плащі.
Це був легат, що командував легіоном.
Його прокурор запитав про те, де зараз знаходиться себастійська когорта.
Легат повідомив, що себастійці тримають охоплення на площі перед гіподромом, де буде оголошений народу вирок над злочинцями.