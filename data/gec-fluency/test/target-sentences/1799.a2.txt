Мені як людині дуже складно видавати бажане за дійсне.
Я ніколи не міг робити піар на рівному місці, «продавати» людям посередність під виглядом свята.
Не знаю, яка причина: внутрішній критик, орієнтири, рольові моделі чи, можливо, навіть страх.
Однак мені ну дуже складно гіперболізувати досягнення.
Окрім того, що це все доволі відносно, то на додачу «ринок», як на мене, і так дуже перевантажений цим дешевим успіхом, самолюбуванням та самопіаром.
Мене дуже забавляють «мільйонери» з боргами на кредитці до кінця місяця, люди на склеєних з трьох та доставлених з Америки «суперкарах», в яких під час, не дай Боже, якоїсь ДТП подушки безпеки не спрацьовують.
Всі ці панорами та імітації красивого життя з дорогих готельних номерів Дубая та інших курортів...
Яскраві фото на тлі хмарочосів і ЛАМБО, тоді як власні батьки живуть в комуналці на 5000 грн і по десять років не їздили відпочивати.
Усі ці нісенітниці успіху без успіху, справжності та цілісності.
Хронічне переслідування фантомів.
Сучасний світ, глобалізація, кредитні картки та оренда зробили всі ці інструменти «видавання бажаного за дійсне» доволі дешевими та досяжними.
Професійні майстри з пускання в очі пилюки навчились витягувати якнайбільше «статусу» і лакшері з кожної $1000: оренда, бартери, а для когось навіть продаж совісті.
Це все весело, і для когось, можливо, навіть у короткостроковій перспективі працює.
Але все це — до першої зустрічі з реальністю, до якогось по-справжньому складного випробування, до тесту тебе на антикрихкість.
Тут ось і починаються проблеми.
Королівська карета перетвориться на гарбуз, а королі та королеви стануть болотними жабами.
Розумію, як це робиться.
Не впевнений, що розумію для чого.
І не вмію.
Хоча загалом, з погляду «селф брендингу» і сучасного стану речей а-ля «Instagram Generation» для мене є погані новини — через це «невміння» я «не добираю» "вподобайок, піару та охоплень" (метафорично кажучи, бо я насправді не веду інсту)
Однак хороші новини для мене в тому, що мені внутрішньо так набагато комфортніше.
І так я почуваюся цілісним.
А цілісність особистості для мене є навіть важливішою за досягнення.
