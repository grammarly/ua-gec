Мета практики — навчити студентів сучасних методів і форм організації праці; на основі здобутих у навчальному закладі знань формувати професійні вміння, навички та компетентності, які необхідні для прийняття самостійних рішень у реальних ринкових умовах; виховати у майбутніх фахівців потреби систематично оновлювати власні знання та творчо їх застосовувати в практичній діяльності.
Зміст практики, види та обсяг визначаються освітньо-професійними програмами (ОПП), навчальними планами і програмами навчальних дисциплін відповідно до розробленого Міністерством освіти і науки України "Положення про проведення практики студентів вищих навчальних закладів України".
При цьому їхня реалізація може бути у вигляді будь-яких форм занять, які мають прикладний характер, консультацій, курсового і дипломного проєктування, екскурсій і практикумів.
За змістом та метою практика студентів може бути:
— навчальна;
— виробнича (технологічна, професійна, науково-дослідна, переддипломна).
Основним завданням навчальної практики є закріплення знань та здобуття первинних професійних умінь і навичок із конкретних навчальних дисциплін, циклів природничо-наукової та професійно-практичної підготовок, ознайомлення із специфікою майбутньої професії, в окремих випадках — оволодіння робітничими професіями галузі, підготовка до проходження виробничої (фахової, професійної) практики.
Навчальна практика містить:
— практику з окремих навчальних дисциплін;
— практичне навчання студентів робітничих професій;
— практичне оволодіння уміннями і навичками майбутньої професії
(комплексна навчальна практика).
Під час проведення навчальної практики групу ділять на підгрупи не менше 8 осіб.
Основне завдання технологічної практики як різновиду виробничої практики — здобути професійні вміння, навички та компетентності у поєднанні із закріпленням, розширенням і систематизацією одержаних у Сумському НАУ знань на основі вивчення ринкової економіки, наукової організації праці і управління конкретного підприємства, закладу, установи, організації, здобуття практичного досвіду, розвиток професійного мислення, прищеплення вмінь організаторської діяльності в умовах роботи в колективі.
Професійна практика як різновид виробничої практики – завершальна ланка практичної підготовки, проводиться з метою узагальнення і вдосконалення знань, практичних умінь, навичок та компетентностей на базі конкретного суб'єкта господарювання, оволодіня професійним досвідом та готовності майбутнього фахівця до самостійної трудової діяльності, збору матеріалів для написання дипломної роботи.
Професійна практика студентів проводиться в індивідуальному порядку.
Кожен зі студентів-практикантів перебуває в ролі помічника (дублера) керівника відповідних структурних підрозділів підприємств аграрної галузі.
Переддипломна практика студентів як різновид виробничої практики є завершальним етапом навчання, проводиться на випускному курсі з метою узагальнення і вдосконалення здобутих знань, практичних умінь та навичок, оволодіння професійним досвідом та готовності до самостійної трудової діяльності, а також збору матеріалів для дипломного проєктування.
Реалізуючи ступеневу систему вищої освіти, практична підготовка передбачає безперервність та наступність практичного навчання під час здобуття випускниками вищих навчальних закладів кваліфікації "бакалавр" та «магістр», для чого розроблено наскрізні програми практик (НПП) підготовки зазначених фахівців з агрономії.
Програма кожного виду практики обов'язково має чітко визначені результати навчання, перелік сформованих умінь, навичок і компетентностей.
Безпосереднє навчально-методичне керівництво і виконання програми практики забезпечують відповідні кафедри факультету, предметні (циклові) комісії.