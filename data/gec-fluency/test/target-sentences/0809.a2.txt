Моє перше літо в Греції.
Звучить гарно?
Це враження оманливе.
Не сперечатимусь, десь на островах чи в гірському селі грецьке літо може видатись прекрасним.
Але чи витримаєте три місяці в ізоляції?
(Ой, що я кажу, звісно, ви тепер і пів року витримаєте!)
Моя літо афінське.
Зазвичай, я розбавляла його мандрівками в Україну та Німеччину, де сонце так не шкварить і хоч іноді є чим дихати.
Цього року вийшло лише кілька разів вирватися на день чи вікенд кудись подалі від асфальту й столичної задухи.
Зате я освоїла пляжі Гліфади й розібралася з автобусами, стала ходити пішки до центру міста (подумаєш, тридцять хвилин) і навчилася виживати як із кондиціонером, так і без.
А сьогодні було «Артемівське» на заході сонця (бо підтримуємо вітчизняного виробника й так склалося), міжнародна тусівка й гасло: хочеться на вечірку — влаштуй її!
