Коли йдеться про очі чи повіки, використовуємо дієслово «розплющувати» («заплющувати»), про рот або вуста — «розтуляти» («стуляти»).
Тому правильно вживати словосполучення заплющуйте/ розплющуйте очі, бо слова відкрийте / закрийте нормативно вживати з іншими словами. Відкрити очі можна лише у значенні „показувати правду, виводити з омани“, а закрити очі, заплю́щувати (рідше закрива́ти, замика́ти і т. ін.) чи заплю́щити (рідше закри́ти, замкну́ти і т. ін.) о́чі в значенні „навмисне не помічати чого-небудь, не звертати уваги на щось“.
Відкривати
Відкривати новий ресторан, змагання, засідання, таємницю, душу, карти, рахунок, закон фізики, комусь очі на правду.
Відчиняти
– Пора вікна відчиняти! (Панас Мирний).
Слуги відчиняли горішні вікна й кипарисовими гілками навівали прохолоду. (Б. Лепкий)
За дверима в передпокої дзенькнув дзвоник. Побігла Даша відчиняти двері. (А. Головко)
Відмикати
Старий шахтар відімкнув двері і навшпиньках увійшов у кімнату. (О. Донченко)
Мотря одімкнула свою скриню. (І. Нечуй-Левицький)
Відкорковувати
Два лакеї Адасеві раз у раз відкорковують пляшки та наливають чарки. (І. Франко)
Никифор Назарович відкорковує пляшки з горілкою, вином та нарзаном. (В. Козаченко)
Розгортати
Коли говоримо про книгу чи зошит, варто вживати дієслово «розгортати» («згортати»).
Розпечатувати
Знявши, зірвавши печатку, відкривати що-небудь.
