Для велоновачка у місті постає питання: “Якщо я поїду туди, то чи зможу знайти, де припаркувати велосипед? А безпечно? А зручно?”. Біля продуктового магазину на 15 хв можна і до паркана чи стовпа примкнути. Та у випадку, якщо відвідуєш заклад культури, зустріч в офісі чи проводиш у торговому центрі годину, дві чи більше, то хочеться залишити в спеціально облаштованому місці.

Через такі страждання свого часу я і вирішив створити додаток Велопарковки Києва, хоча зараз вже вивчив всі потрібні мені місця напам’ять.
Почалось все з аналізу наявних велокарт. Із них мені нічого не сподобалось: то дані не актуальні, то інтерфейс такий, що лише спеціально навчені мавпочки можуть розібратися. Восени 2019 почав писати програмний код на власний велосипед. Я ж фронтендник, а не велосипедист.

У цей час U-Cycle анонсував дводенний захід у форматі вільного простору. Якщо коротко, це такий формат майже без формату, але з модератором. Всі, хто прийшли, є тими, хто мав прийти. Відбувається те, що має відбуватись. Ну я і пішов, щоб на вихідних не нудьгувати.

Попросили накидати проблем, які хвилюють, і написати на аркуші А4. Згадав про біль з велопаркуванням. Хто ж знав, що за цю ініціативу доведеться відповідати і модерувати сесію обговорення, аналізувати, шукати рішення і формувати наступні кроки.

Хтось з учасників майже одразу озвучив термін, який мені припав до душі: потрібно створити онлайн-інструмент. Друзі за проєктом, мабуть, і досі не знають, що на той час у мене вже була невелика демоверсія з трьома точками на карті :) Питання було в тому, який вигляд і яку інформацію про локації наповнювати.

У незалежному обговоренні учасники майже повністю повторили мої напрацювання, чому був радий, дещо доповнили. Вигляд має бути, як Ґуґл Карти, бо всім звично, а крім координат, велопарковку обов’язково фотографувати, зазначати тип конструкції (П-подібна або все інше) та власника або найближчий заклад. Ну і ще деякі дані, наприклад, кількість місць для велосипедів, які можуть бути корисні для аналітики.
Зима була безсніжною, тому наповнювати локації почали майже одразу, як завершив мінімально необхідний функціонал і зібрав у чат тих, хто був на вільному просторі U-Cycle. Особисто я почав з того, що з роботи ходив на обід різними шляхами по центру. Так назбирав перший десяток точок на карті.

Не обійти, а навіть об’їхати весь Київ є фізично складно і займає багато часу. Команда менше десяти людей, центр наповнити легко, а от у віддалених районах — це вже задачка. Довелось залучити більше людей, тому написав пост у групу “Білий велосипед”, де знайшлось ще кілька волонтерів.

Коли настало літо, коли більшість районів ми вже проінспектували, вирішив, що немає сил терпіти. Пора виходити в люди. На щастя, з публічною підтримкою допомогла спільнота АВКшників і випустили довгоочікувану для команди новину: “Велоактивісти розробили карту велопарковок Києва”.

База локацій продовжує збільшуватись, навіть у день публікації кількість з 444 велопарковок зросла на дві тисячі, доки публікували тексти у соцмережі. Досі залишається проблема з наповненням лівобережної частини столиці, оскільки не так багато членів команди там живе чи працює, а у вихідний день на Лісовий масив крутити педалі з правого берега не кожен захоче.
Це не перша і не остання веломапа, яка виникає періодично з тих чи інших причин. Тому з радістю поділюсь зібраними даними в некомерційних цілях з новими проєктами, лише напишіть, домовимось.
