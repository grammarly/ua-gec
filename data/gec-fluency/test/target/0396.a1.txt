План уроку та методичні рекомендації
Цей урок було визнано найкращим на всесвітньому конкурсі "Найкращий дистанційний урок" у категорії "Дошкілля", організували Світовий Конгрес Українців та Національна українська освітня рада КУ Канади.
Урок розроблено з огляду на особливість розвитку дітей цього віку. Тому побудований він на принципі гри, адже через гру діти найбільше вчаться і пізнають самих себе і світ навколо себе. Також враховувалося і те, що за умови проведення цього уроку як дистанційного, діти будуть поряд зі своїми батьками. Отже, батьки є також його активними учасниками. Саме разом із батьками дітки з ентузіазмом виконуватимуть вправи, декламуватимуть віршики і забавлятимуться, дивлячись на інструкції вчителя (наприклад, через Zoom). Таким чином створюється відчуття ігрової спільноти — таке важливе для дитячої психіки за умов карантину і дистанційного навчання взагалі.
Урок також розроблено з урахуванням короткотривалої уваги дітей у ранньому віці (в середньому 10–15 хвилин). 30 хвилин уроку розбито на частини: вступ-вітання, руханка, пальчикові ігри та забавлянки. Таким чином у дітей є можливість перемкнути свою увагу на інший вид активності тоді, коли увага вже згасає.
Запропонований цикл пісеньок і забавлянок бажано використовувати принаймні декілька тижнів, тоді діти мають можливість звикнути до матеріалу та його структури і вже згодом самостійно підспівувати разом з учителем, знаючи порядок пісеньок та віршиків кожної частини уроку.
Урок представлено у формі презентації, з яскравими ілюстраціями, аудіофайлами, посиланнями на відео та інструкціями.
Будь ласка, дивіться урок-презентацію у різних форматах у додатку, а також за цим посиланням (відео).
