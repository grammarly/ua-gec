Товариство, деякий час нам доведеться спілкуватися на віддалі та усім стати хоумскулерами, що раптово втямлять: книжки, музичні твори, фільми, мистецькі та едукаційні ресурси – перевищують людські можливості, а сучасна освіта – то не лектура, а фасилітація, коучинг та медіація.
Але цей час прекрасний по-своєму. Бо є шанс. Повернутися до головного, взятися до найсуттєвішого.
Отож, вибір є. Як його краще зробити? Ось кілька порад.
1. Порадьтеся родиною, що для вас найголовніше у найближчі 2-3 тижні, куди краще прикласти свої суперсили і як попрацювати над розвитком менших наразі сил.
2. Визначте при будь-якому сценарії й розподіліть збалансовано між собою Ролі, укладіть Закони і Правила дому на цей період. Щотижня свою конституцію переглядайте. Випустіть гроші)) Влаштуйте свята!
3. Відповідно до спільних рішень складіть разом із дитиною розклад на тиждень, а тоді на день: чим із домовленого і коли будемо займатися? Як розподілимо ролі? Що буде нам допомагати? Які слівця чи гасла будуть нас надихати (може, «воля, слава, пухнастість»)? Що може заважати? Який буде список стоп-слів? Що буде, якщо заплановане вдасться на 100%? А якщо не вдасться? Як висновки з цього дня можна застосувати для наступного? А на цілий тиждень?
4. Якщо ви вирішили серед іншого продовжувати з дитиною динамічне навчання, краще тримати заведений ритм і стиль: розпочинайте день із прогулянки і доброго сніданку, спорту і читання наукпопу, обговорення планів на день та візуалізації конкретних домовленостей (у Єшків це називається «1 справа > 1 картка (стікер)», а далі робіть короткі (25-30 хв) навчальні* підходи (4-5 ітерацій), обід і відпочинок, тривалу прогулянку, підходи повторюйте в іншому вигляді (творчо, проєктно), відпочивайте, читайте художнє для задоволення, грайте настільні ігри, дивіться цікаві фільми й мультфільми, спілкуйтеся, слухайте гарну музику. І багато смійтеся!
5. Домовтеся не навантажувати дитину сторонніми проблемами і страхами: ми ж, дорослі, з цим світом упораємося, правда? Дітям – флюїди щастя, уроки особистої гігієни та розумної соціальної дистанції, особисті приклади (!) самоспрямованого навчання.
Зможемо!
*yавчання можна провадити:
кейсовим способом – певне явище досліджуйте й описуйте різними мовами (математичною, укрмовою й англійською, природничою), видобувайте і порівнюйте дані, шукайте аналогії, втілюйте спостереження й висновки у вільні (есеїстичні) тексти, замальовки, презентації, ігри і под. Усе це люблять і вміють Єшки. Інструмент кейсового навчання для хоумскулерів – http://edufuture.biz/ua/ (автор Владимир Спиваковский)
предметним способом – спрямовуйте й розподіляйте увагу до предметних ділянок і шукайте підтвердження уявленням та думкам у реальності. Освітній маршрут прокладайте до математики, укр.словесності (мова, література), англійської, наук та ін. – усього, що вміють і роблять з цікавістю Єшки. Принцип занять – «Світлофор» (Єшки в курсі!): червоне світло (10 хв) – працюємо самостійно, жовте світло (10 хв) – радимося, зелене світло (10 хв) – перевіряємося і покращуємося.
Дорожня карта для предметної подорожі раптових хоумскулерів-Єшків >> за посиланням (наповнюю і всіх запрошую)


