Стівен Гокінг: межа правди у житті і творчості
Напевно кожен ессей про Стівена Гокінга починається доволі банальними, заїждженими і звичними дифірамбами на тему трагедії (чи благословення) його життєвого шляху, неймовірної сили волі і могутнього розуму. Відмовлюсь від такої писаної традиції і втрачу можливість доповнити свій твір додатковою сторінкою. Лише хотілося б зазначити, що долею випадку (чи просто долею, чи фатумом  я не можу стверджувати, що їх не існує) створилася комбінація властивостей та обмежень в одній людині, що максимально посприяло активній, не обтяженій нічим зайвим роботі розуму та тим великим інтелектуальним спадком, який вона по собі залишила.
Правда -  поняття  безрозмірне,  і кожен міряє його своїм ліктем (в сенсі ніхто достовірно не знає скільки мав лікоть, бо він кожного разу мірявся з іншої натури). А якщо хтось ще й прирівнює її значення до істини, тоді намагаючись це пояснити чи виокремити в будь - якому аспекті людина просто попадає в глухий кут своєї суб’єктивності та упередженості. Це  я веду до того, що всі судження про якусь правду - такі ж непевні, закодовані і розмиті як наші сни. Але все ж...
Думаю, у сенсі правди життєвої Гокінг був ще тим щасливчиком. Дехто все життя скитається у пошуках того, що було в нього. Його любили і він мав кому дарувати свою любов, не важливо у який спосіб. Стівен певно один з небагатьох жителів цієї планети, який точно міг сказати, що його люблять і цінують за багатий внутрішній світ, а не за крихку і піддатливу його оболонку. Правда - справжність, зокрема і у словах.  Коли на кожне з них затрачається доволі багато зусиль, зникає необхідність у пустопорожніх епітетах і обхідних зворотах, нехтується ввічливістю і не переноситься на наступний раз. Люди навколо також проникаються такими підходами, і в результаті спілкування та стосунки стають щирішими і відкритішими.
Хороший стан справ із правдою у житті урівноважується тим, що відбувається на роботі ( у творчості). Дослідник, який працює над обширними теоріями, рано чи пізно ніс до носа стикається з вічними питаннями про мету і виклики створення світу, наше призначення в ньому і тд. 
Людина, близько не пов’язана з наукою, знайде особисту, можливо ірраціональну  відповідь, яка найкраще вписується в її світогляд і не  позбавляє сну. Такий метод не допустимий для науковця, який хоч трохи себе поважає. Тут, коли зануритися глибоко у гіпотези та теорії, розглянувши всі точки зору, зовсім не стає ясним де ж правда. У випадку Стівена ця ситуація особливо гостро постає, адже споглядання і вивчення космосу як ніщо інше заставляє задумуватись над чимось більшим. В книзі “Коротка історія часу” Гокінг пише, що немає сенсу думати про те, що було до Великого Вибуху, адже тоді не існувало часу як такого (тобто і “тоді” не було). Ось тут і пролягає межа правди: над тим, що не можливо пояснити, описати чи просто зрозуміти, неминуче починає спекулювати і вигадувати навіть такий дивовижний розум, яким володів Стівен.
Границя правди  -  як порізаний фьордами берег Норвегії. В один момент здається, що вона посунулась на милю в розбурхане море, а потім виявляється що це туман і піна від хвиль вводили усіх в оману. Потрібна неабияка сміливість,  щоб визнати власні помилки та перекроїти теорію, за яку тебе знають у всьому світі. І це ще одна чудова риса правди в житті Стівена Гокінга.


