Каналізація — то така річ, про яку ніхто не думає, допоки вона працює, а от як вона не працює — то викинути з голови її неможливо.
Якщо ж каналізації 120+ років, з них останніх років 80 її змістовно не обслуговували, то процес ремонту часом буває нетривіальний.
Сьогодні поговоримо про:
1)
Типову організацію каналізації в старих будинках.
2)
Проблеми каналізації — як уникнути і що робити, якщо вже сталося.
Каналізація принципово не змінюється, тому корисно буде всім, хто має вдома унітаз :).
Стаття безвідповідально довга, тому вмощуйтеся зручніше і поїхали у світ духмяних підземель.
Типова організація каналізації
Каналізація в будинках еволюціонує повільно, але все ж таки змінюється.
Для Львова великою віхою на шляху змін у каналізаційній мережі стало каналізування Полтви, що вплинуло на глибину залягання різних частин каналізаційної мережі і вимагало перепідключення багатьох будинків.
Під час перепідключень часто проводили капремонт каналізаційної мережі будинку.
Розгляньмо типовий приклад у самому центрі міста на тихій вулиці Котлярській: будинок №4, конскрипційний № 808 2/4, триповерхова прибуткова будівля 1890-х рр. у стилі історизму.
Оригінальний план каналізації мав вигляд, як показано нижче (скани з документів львівського міського архіву).
Image for post
Колектор є спільним для двох будинків — права гілка йде з будинку номер 2.
Жодних перехоплюючих колодязів чи ревізій не позначено, суцільна “труба” завдовжки метрів у 20 — як його обслуговувати?
Рішення було просте: колектор мурований із цегли у формі арки і при цьому розмір із багатократним запасом.
На око, внутрішній простір був десь 60х120 см, ми відкопали його під час капремонту.
Image for post
На фото можна оцінити ширину правої стінки колектора.
Колектор робили таких розмірів, що років 50 можна було не хвилюватись про засмічення, хоч цілу капусту туди скидай.
У нашому випадку колектор добре зберігся, тому що ним користувались 20–30 років максимум.
Кладка колектора в 4–5 рядів цегли, хоч як фундамент використовуй :).
За двадцять із хвостиком років відбувається один з етапів каналізації Полтви і будинок перепідключають.
Точка входу до вуличного колектора стає на великій глибині, арку не перемуруєш і вимушено каналізацію переплановують на сучасніший   манер.
Image for post
Image for post
План каналізації після переробки, загальний і поверховий плани
Це вже виглядає досить сучасно:
З’явився лоток (1) з бетону, куди прилітає усе з центрального квартирного стояка з чавуну(5) і перенаправляється далі.
Лоток — цегляне склепіння і бетонне ложе у формі рівчака, по якому біжить вода.
Перехоплюючий колодязь (2) дає змогу простіше обслуговувати каналізаційну систему і вловлює сміття.
Технології змінювались швидко, колодязі кінця XIX ст були переважно муровані з бою цегли і бетону, а з плином часу з’являються дуже сучасні на вигляд литі бетонні кільця.
З’явилась ґратка для збору дощової води(3).
Прокладена “труба”(4) — бетонне ложе, обмуроване цеглою.
Проблеми каналізації
Зробімо акцент на матеріалах, які використовували в той час — чавун, цегла і бетон.
При правильному виконанні й обслуговуванні служитимуть довго, але, на превеликий жаль, не вічно.
Погляньмо на фотографію труби (склепіння + бетонне ложе) після 80 років експлуатації
Image for post
А труби нема :)
Труба спрацювала краще за фокусника і зникла.
Основні фактори, шо посприяли зникненню труби
Каналізаційні стоки — це майже як піскоструйна машина.
Вода з домішками летить по трубах і дере-дере-дере, вишліфовуючи усе в нуль.
Волога з агресивними домішками (луги, кислоти) розм’якшує цеглу і цементний розчин.
Випадає перша цегла з арки і далі йде ланцюгова реакція — арка повільно обвалюється, каналізацію чистять, воно працює трошки — і так по колу.
Газова корозія — навіть коли води нема, вологість є постійно.
Цегла і розчин руйнуються під впливом випарів 24/7.
Аналогічною є доля лотків, що з’єднували стояки з колодязями, тільки їм гаплик приходить швидше: вода летить із висоти трьох поверхів і лупить у дуже міцний бетон, який терпить кілька десятиліть, але потім здається і починає протікати.
В когось із сусідів мокра стіна або ж у підвали вологість.
Розмиття йде повільно, тому каналізація деградує поступово, допоки в один прекрасний момент не починається найчастіша проблема горизонтальних труб.
Залом
Ви бачите заломи труб майже щодня по дорозі на роботу.
Image for post
Image for post
Image for post
Залом з висоти людського зросту
Труби частково або повністю нема, а може, вже радянська влада поміняла цегляну кладку на азбестоцементну трубу і та теж зламалась — і земля починає сипатись в отвір, де її змиває потік води.
Утворюється пустота, а на поверхні — яма.
Колодязь
Даймо спокій проблемам труб і поговорімо про колодязі.
З ними дві проблеми:
Забивається вихід.
Обсипаються стіни.
Перш за все, колодязі знають про все, що ви викидаєте в унітаз, тому посоромтесь.
Я бачив не так багато колодязів, але з них витягали цікаві речі: кульки сміття, дитячі памперси, але рекорд найтупішої ідеї скинути щось у колодязь — сусіди ремонтували квартиру, в майстрів намалювалось пів куба зайвого щебеню і вони його засипали в колодязь, бо ж “попливе”.
Коли в колодязі стоїть вода, то йому набагато швидше приходить гаплик — це аксіома.
Вони створені як ревізійні і перехоплюючі, щоб через них мати доступ до труби або перехопити пікові навантаження (злива), а не бетонні стакани.
Я бачив дев’яносторічний колодязь, який був  як новий — там вода вище ніж на метр ніколи не піднімалась.
Коли ж колодязь халтурно зроблений або часто підтоплений (ще й взимку, а часом і без щільної кришки) — вода розмиває стінки і він починає обвалюватись.
Далі симптоми прості: вода просочується зі забитого колодязя в землю, навкруги мокріють стіни, підтоплюються підвали.
Image for post
Невеликий колодязь розчинився у воді
Як жити далі?
Усе вимагає якогось мінімуму уваги, і каналізація – не виняток.
Є кілька факторів, на які потрібно звертати увагу, щоб вчасно відреагувати на проблему.
Просідання землі чи провалля в потенційних місцях проходження труб.
Типові точки: просідання біля люків чи де труби дощової каналізації входять у землю. Мокрі плями на стінах.
Типові місця — стіни, що межують із внутрішнім двориком будинків або на фасаді біля вхідних дверей у під’їзд.
Підвищена вологість у підвалі — звідкись підтікає, тут потрібно розуміти, де є труби і куди йде нахил.
Смердить каналізація у дворі, підвалі чи де завгодно — десь є залом і через провалля йде повітря з труби.
Побачили щось таке — повідомте своє ОСББ, управляючу компанію чи ЛКП.
Так, вони мали б самі обстежувати, але це і ваш будинок — на біса він вам мокрий і смердючий?
Якщо пощастить, то все обійдеться невеликими розкопками
Image for post
Гра в археологів, львівський підвал
Якщо ж не пощастить і діло запущене, то проблеми будуть більші.
Image for post
Глибина копання вручну — метрів 5–6
Підсумок простий:
В унітаз дурні не зливаємо (актуально для новобудов на 200%)
Десь мокро, смердить чи земля провалилась — комусь повідомте.
Не знаєте кому — наберіть “Гарячу лінію Львова” чи у фейсбук їм напишіть.
Хто дочитав — молодець, так переможемо :)!