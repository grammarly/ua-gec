Bet two for good.
Народжені знову
Беррі Морроу, сценарист фільму, згадуючи зустріч Лоуренса Піка (прототипа одного з головних героїв) і Дастіна Гоффмана, стверджував: “Коли Пік проходжувався кімнатою, вдаряючись головою і плескаючи в долоні, Гоффман водночас упритул рухався позаду і намагався дзеркально відтворити всі рухи, приміряючи образ, неначе пальто».
Чи здогадувався актор під час цього “підготовчого” ритуалу, що за кілька років “Людина дощу” стане світовим явищем?
Стане найкасовішим у США за 1988 рік, отримає чотири Оскари, один з яких дістанеться саме Гоффману.
Популярність картини також підвищила обізнаність суспільства стосовно аутизму, а дослідження 2010 року визначило 1988-й як глобальний «рік змін» для наукових і медичних досліджень у цій галузі.
Історія замовчує, але, озираючись назад, “Людина дощу” ніколи не була стрічкою про хворобу.
Це була казка про двох відчужених братів та 2 їхні подорожі: перша була на колесах розкішного лімітованого "Б’юїка" 1949 року, а друга тривала 6 днів на шляху до сердець один одного.
Дивно, але найслабшим (що без уваги на інші елементи не є слабким) місцем фільму є форма оповіді.
Будьте уважні, не сама оповідь, не цінності та шляхи персонажів, закладені у сценарій, а лише “каркас”, “обгортка”, якщо хочете.
Історія, безумовно, наслідує банальну формулу, здивувати якою важко було ще понад 30 років тому, не кажучи вже про сучасну епоху.
Чарлі Беббіт, молодий та егоїстичний продавець коштовних автівок, дізнається, що його покійний батько залишив у спадок 3 мільйони доларів новоявленому братові Реймонду, який страждає на аутизм, та вже добрих років двадцять перебуває у спеціальній установі для людей із психічними обмеженнями.
Складний характер зухвалого бізнесмена зумовлений психологічними травмами, отриманими ще у дитинстві.
Його мати померла, коли Чарлі було лише 2 роки, з батьком він завжди мав жахливі відносини, а про існування рідного брата взагалі нічого не знав.
Єдиною радістю для малого був уявний друг із дивним прізвиськом “людина дощу”.
Але з роками і той зник.
Отже, розлючений тим, що батько, якого він не бачив 10 років, не залишив йому геть нічого, Чарлі “викрадає” Реймонда з лікувальної установи, щоб отримати права на частину великого спадку та врятувати автомобільний бізнес, який перебуває на межі руйнації.
Цинічні приховані мотиви стають останньою краплею для Сюзанни — дівчини Чарлі, яка нерідко буває голосом розуму свого хлопця.
Чарлі дратує обмеженість брата та його залежність від чіткої рутини, недотримання якої призводить до нервових зривів.
Йому байдуже на оточення і бракує емпатії, тому протягом кількаденної дорожньої пригоди молодший Беббіт усіляко аб’юзить Реймонда.
Жанрово “Людина дощу” вважається “роуд муві”, але і до цього аспекту є претензії.
Деякі фрагменти з головними героями у "Б’юїку", що на тлі заходу сонця неквапливо прямує у далечінь, відчуваються філерами і вбивають динаміку кінофільму.
Завдяки режисеру, сценаристу й акторам структурні недоліки не псують суті цього фільму.
Як би незграбно це не звучало, але вона полягає у розвитку характерів і стосунків головних героїв.
Важко не “антондольнічати”, але маленькі деталі в діалогах, двозначні реакції героїв та інші цікаві дрібниці, помітні лише під час уважного і ретельного перегляду, настільки поглиблюють образи, що глядач відчуває екзистенційну насолоду.
-So, what are you doing in Las Vegas?
- We’re counting cards.
- You’re counting cards?
- We’re counting cards.
- That’s interesting.
- We’re counting cards.
- I know you’re counting cards, what else are you doing?
Як можна зняти фільм про чоловіка, що від самого початку не здатен змінитися, все життя якого спирається на жорстку рутину?
Як зіграти вільно й широко дуже “обмежену” роль таким чином, щоб твій герой постійно впливав на навколишніх?
Припускаю, що Дастін Гоффман насолодився неможливим акторським викликом.
Декілька слів про Тома Круза.
Це справді одна з найкращих робіт “вічного каскадера”, сповнена тонкощів та нюансів.
Зміни у його характері відчуваються зворушливими і природними, а не зумовленими сюжетом.
Цікаво, але Том, який за свою кар’єру неодноразово грав негідників, які перетворюються на хороших хлопців, ніколи не намагався проєктувати своїх персонажів на реальне життя?
Залишмо жарти.
Найцікавіша особливість стосунків Реймонда і Чарлі полягає в тому, що зустрівши один одного, кожен із них перероджується (особистісно чи соціально).
Умовно брати взаємопов’язані.
Стежити за життям кожного з Беббітів поодинці було б нудно.
Дастін Гоффман доповнює героя Круза і не дає йому стати карикатурним.
Так само дуже складно зняти фільм, де персонаж з аутизмом є єдиним протагоністом.
Його цікаві особливості розкриваються лише за умови впливу на оточення.
Якщо Реймонд у 50 років уперше цілує дівчину, танцює, і, взагалі, настільки сильно соціалізується, то Чарлі вперше на 26-му році життя вчиться піклуватися про когось іншого.
Невипадково для глядача створюється дивна суперечність: молодий бізнесмен пам’ятає про вигаданого друга, але не може згадати рідного брата, який потім і виявиться тим вигаданим другом.
Це і свідчить про те, що герой з часом змінився і метафорично був народжений ще раз.
Вважається, що поштовхом для зміни ставлення Чарлі до Реймонда було усвідомлення 2 фактів:
1) Реймонд геніально обдарований;
2) саме він був “людиною дощу”.
Насправді цей процес був запущений раніше.
На самому початку фільму молодший з Беббітів питає доктора Брюнера, що доглядав за Реймондом та був другом батька, чому ж він, знаючи Чарлі змалечку, не повідомив про те, що у нього є брат?
У відповідь він отримує гостре, як кинджал, риторичне питання: “Хіба ти щось би із цим зробив?”
Пильнуйте за реакцією Беббіта.
Зустріч з тим самим Брюнером у кінці стрічки символізує завершення цієї трансформації.
Чарлі ставить йому майже те саме питання: “Чому ніхто не говорив мені про існування брата?
Було б дуже приємно знати його протягом більшого періоду часу, ніж останні 6 днів”.
“Людина дощу” порушує безліч важливих тем і питань.
Але якщо брати головне, то ця картина нагадує нам, що кожен перехожий, якого ми бачимо на вулиці, не був народжений без надії на щось краще.