Ґрунтовний конспект Тетяни Трофименко про написання рецензій.
Дуже ціную в цьому матеріалі те, що подається різниця між власне рецензією та іншими жанрами: відгуком, колонкою та ін.
Хоча я бачила в підручниках і дещо інше визначення огляду — стисле висловлення про (одну) книжку, але за манерою подачі більш нейтральне/об'єктивне, ніж відгук.
На щоденнику я дуже рідко пишу саме рецензії.
Це або відгук, або огляд, або огляд вперемішку з нотатками про сюжет, або щось схоже на есей.
У соцмережах люди, обговорюючи блогерів (текстових, Інстаграмних, буктьюберів), часто плутають ці поняття.
Звідси беруться невиправдані очікування: "блогери погані, бо не роблять професійні розбори", "блогери багато ллють води" і т.д.
Звісно, зазвичай кожен блогер має  бачення свого контенту: скільки вкладати суб'єктивізму, наскільки влізати в розбір тексту, в якому форматі розказувати: довірливо-простому ("я ні на що не претендую, так я цю книжку відчув(ла), цей персонаж сподобався, цей — ні") чи більш стриманому (передбачає більше аргументації, аргументування своїх позицій прикладами з тексту), скільки давати спойлерів або оглядової інформації.
На мою думку, кожен жанр має свої переваги для того, хто хоче написати (або розповісти) про свої враження від книжки.
- Відгук.
Не вдаючись у деталі, можна дати свою  оцінку твору.
"Я в захваті!
Майстерний текст!
Читала до третьої ночі!
На кульмінації затамувала подих!
Закохалася у головного героя!"
Такий формат найбільш поширений на Goodreads, у спільнотах на кшталт "Враження UA" чи "Зараз я читаю" та Інстаграмі.
Ключові слова: коротко, емоційно, суб'єктивно.
- Огляд.
Стримано про одну або кілька книжок.
Зазвичай сюди входить: коротко про сюжет і основні родзинки твору, на яких автор огляду хоче закцентувати увагу.
Зокрема, дуже характерно для добірок книжок або підсумків прочитаного за місяць редакції певного майданчика.
- Есей/колонка.
Твір зачіпає якусь тему або містить окремі яскраві сцени, і автор матеріалу хоче про це детально поговорити.
Наприклад, "Маша, або постфашизм" Ярослава Мельника може викликати бажання порозмірковувати над ставленням до тварин, вегетаріанством чи навіть поняттям "людина".
- Рецензія.
Найвищий щабель.
Власна думка подається чітко й  аргументовано, рецензент намагається розглянути різні площини тексту і, швидше за все, розуміє контекст твору і його місце в літературному процесі.
Наприклад, можна любити почитати гумористичне/іронічне фентезі, але, знаючи мірило цього жанру (Пратчетт), рецензент розглядатиме жарти не лише з точки зору того, наскільки йому було смішно впродовж читання, а й наскільки тексту вдається залучити гумор до досягнення певної мети тексту, коли ж у відгуку людина просто напише: "Клас!
Реготав, як навіжений!"
Рецензія — це жанр для тих випадків, коли книжка знайшла відгук і хочеться її ґрунтовненько її розібрати, систематизувати враження, донести якусь думку.
Вимагає більше зусиль, ніж відгук або огляд, і є довшою за обсягом.
Сподіваюся, ці коротенькі схеми комусь допоможуть)
