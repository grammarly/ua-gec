Мені шкода, що ти погано себе почуваєш.
Сподіваюся, що це незабаром пройде і якщо тобі щось потрібно — зайти у магазин чи аптеку абощо — не соромся запитати.
Ще сподіваюся, що ти не встиг наслухатися порад від усієї родини на тему усіх ліків світу, які треба пити, а пішов до лікаря.
Так, навіть із нежитем та головним болем є причина зателефонувати сімейному лікарю.
Бо я щоразу дратуюся, як від вірусної застуди люди починають пити сотні ліків.
Навіть Уляна Супрун написала, що її неможливо так лікувати.
Маркетинг перемагає здоровий ґлузд.
У мене якось була історія.
Сильно боліло горло, а ти знаєш, що першим ділом у мене зникає голос.
Температури не було, нежитю наче теж.
Я пішла у приватну клініку.
Лікар (якийсь дуже прикольний мужичок у крихітних окулярах) подивився моє горло, послухав і почав розпитувати, чи справді не було температури.
Виявилося, що у мене якась страшна ангіна, але на самому її зародженні.
І відсутність температури збивала його з пантелику, як і той факт, що я прийшла до нього не за тиждень і після десятка сиропів, а одразу.
Що кумедно, температура у мене піднялася вже наступної ночі, зате й вилікувалася я швиденько.
