Прозвучав тьмяний хворий голос:
— Ім'я?
— Моє? — кваплячись відізвався арештований, усім нутром виражаючи готовність відповідати толково, не викликати більше гніву.
Прокуратор сказав неголосно:
—  Моє — мені відомо.
Не прикидайся більш дурнішим, аніж ти є.
Твоє.
— Ієшуа, — поспіхом відповів арештант.
— Прізвище є?
— Га-Ноцрі.
— Звідки ти родом?
— Із міста Гамали, — відповів арештант, головою показуючи, що там, десь далеко, направо від нього, на півночі, є місто Гамали.
— Хто ти по крові?
— Я точно не знаю, — швидко відповів арештований,  — я не пам'ятаю своїх батьків.
Мені казали, що мій батько був сирійцем...
— Де ти живеш постійно?
— У мене немає постійної домівки, — сором'язливо відповів арештант, — я подорожую з міста до міста.
— Це можна виразити коротше, одним словом — бродяга, — сказав прокуратор і спитав: Рідні є ?
— Немає нікого.
Я один у світі.
— Чи знаєш ти грамоту?