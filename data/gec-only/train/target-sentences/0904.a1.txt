Сьогодні ми поспілкувались зі Святославом, який ділиться знаннями, викладає на курсах та займається менторством.
Приємного читання ;)
1.
Розкажи нам про свій досвід
У сфері тестування я від жовтня 2015.
Потрапив на проєкт, пов’язаний із віртуальними машинами та віртуальною інфраструктурою загалом.
Спочатку було важко, оскільки необхідно було зрозуміти суть проєкту.
Але якраз ці пару місяців та також підтримка менеджера та мого ментора дали мені ґрунтовні знання щодо роботи в команді та на проєкті, які я використовую дотепер.
На початку проєкту мені було навіть страшно брати будь-які завдання — навіть із їхнього summary було не зрозуміло, що варто було робити (не через те, що не чітко було написано, а через те, що завдання були важкі).
Проте час робить своє, і вже за деякий період я тільки такі завдання й хотів брати, і не боявся їх.
Також я відчував велику відповідальність за них і міг проводити своїм співробітникам knowledge sharing.
2.
Співбесіда яка тобі найбільше запам’яталась?
Думаю, співбесіда, яка найбільше запам’яталась, — це та, на якій я більше знав теоретичного матеріалу та зміг поєднувати його з практикою (викладання тестування дає свої переваги).
Під час інтерв’ю сказали: “Оскільки ти викладаєш, то, мабуть, теорію добре знаєш”.
Всі решта співбесід нічим не відрізнялись між собою.
Найголовніше, що завжди від них щось брав для себе — розуміння, що необхідно підівчити, а в чому орієнтуюся добре.
3.
З яких ресурсів ти черпаєш корисну інформацію?
Наразі я більше читаю книжки, які пов’язані з управлінням командою.
Дуже короткі, чіткі та цікаві книжки Патріка Ленсіоні.
У нього є декілька книжок на цю тематику.
Я раджу:
- П’ять вад у роботі команди.
Історії реальних викликів та перемог —книжка про командну роботу, де стисло та практично показано пригоду, як підняти командний дух та командну роботу загалом
- Модель ідеального працівника —тут розказано про те, яким має бути працівник, його характеристики.
Також описується у вигляді історії, яка читається на одному диханні.
Завдяки цим книжкам, я зрозумів, що якщо ти йдеш на співбесіду як інтерв'юер — тобі необхідно готуватися також.
Немає чіткого шаблону проведення інтерв’ю для всіх — необхідно переглянути резюме та мати готові питання, які стосуються конкретного співбесідника.
4.
Найголовніший урок, винесений за твою кар’єру
Важких задач не буває.
Є задачі, які просто довше будеш робитимеш.
5.
Яку пораду ти б собі дав, оглядаючись назад?
Оскільки я люблю брати все те, що мені невідомо, я інколи можу взяти забагато.
В результаті необхідно розібратися з цим швидко, що не завжди мені подобається.
Тому я працюю над собою та не беру на себе багато завдань.
6.
Топ-3 навички, необхідні для сучасного тестувальника.
На мою думку,  такі навички необхідні для сучасного тестувальника:
бути допитливим — цікавитись усім, що є на проєкті.
Щоб якісно тестувати, необхідно розуміти бізнес-логіку даного продукту;
бути ініціативним — якщо щось не зрозуміло, чи є ідеї для покращення — завжди це говорити;
бути командним гравцем — це навичка, яка повинна бути у всіх гравців у нашій “команді” IT.
