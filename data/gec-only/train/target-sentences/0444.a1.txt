Наркотики (і про цигарки з алкоголем)
Почнімо з алкоголю.
Британці — пияки конкретні.
Коли реєструвалися до NHS, була ціла сторінка анкети, яка присвячена питанням про те, чого і скільки я випиваю за тиждень.
Якщо заплануєте прогулянку рано-вранці у суботу чи неділю, очікуйте гори пляшок, посуду і просто бруду, який після себе залишають відвідувачі(ки) пабів.
Хоча  офісні працівники(ці), у яких уже з'явилася якась відповідальність перед сім'єю, надають перевагу варіанту нажертися встельку до четверга, тому що якщо нап'єшся у п'ятницю (а у них немає "полумєр" зазвичай), то пів суботи будеш похмелятися, голівонька бо-бо і план провести вихідні з родиною буде наполовину провалено.
Цигарки — усе дуже просто: вони дорогі (~£10), а планують зробити під £20 взагалі за пачку, як у Австралії; уніфікований бренд (болотний колір + велике фото різних наслідків хвороб); продаються особам від 21 року.
Знайшла інфу, що у 2017 році курило 14.9% населення у порівнянні із 27% у 1900-х роках.
Тому народ тут або десь купує тютюн і скручує собі самі, або шукає контрабандні.
Канабіс
Поки вживання канабісу тут досі не легалізоване, але, я думаю, це справа часу.
Хоча це усе ж наркотик класу B (разом із амфетамінами і барбітуратами) і є покарання як за зберігання, так і за розповсюдження.
Проте запах трави я чую як і з вікон, так і зі скруток перехожих :)
Медичний канабіс тут назначають.
Наркотики класу А (героїн, кокаїн, екстазі, ЛСД)
"Обери майбутнє.
Обери життя.
Але нащо мені це все?
Я не обрав життя, я обрав дещо інше.
Чому?
Які можуть бути "чому", коли є героїн" — мій переклад цитати з фільму Trainspotting (На голці).
Романтизовані фільмами речовини можна легко зробити, розповсюдити і продати.
Є спеціальні кол-центри, і там можна замовити стаф прямо як піцу.
Можна і ввечері вийти на якусь центральну вулицю і там до тебе теж підійдуть і запропонують усе, що забажаєш.
Можна зайти на Vice і подивитися цикл серій High Society, якщо цікаво.
От тільки наслідки не дуже приємні — графіки смертей від передозів із роками тільки ростуть.
Бонус-плюс: гази!
Будь-де у Лондоні, якщо придивитися під кущі чи за паркан, сто проц знайдете залізні сріблясті ампулки, у яких був оксид азоту — "веселящий газ".
Уміст ампули впускають у гумову кульку, із якої вдихають пари.
Потім хохотач.
Все.