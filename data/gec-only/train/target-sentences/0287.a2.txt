Перш за все слід розуміти, що університет надає більш теоретичну базу і як саме ти нею скористаєшся, залежить лише від тебе.
Наразі попитом користуються професії креативної сфери і культурологія, це чудова база для цього.
Окрім того, протягом навчання ми дуже багато пишемо, що чудово підійде для роботи копірайтером, смм, сценаристом, а закінчивши магістратуру чи додаткові курси з журналістики, можна спокійно працювати журналістом.
Загалом я виокремлюю чотири сфери, у яких культуролог може працювати лише з базою університету.
Перш за все, це робота в посольстві (культурний дипломат).
По-друге, це робота в розважальній індустрії (організація музичних, кінофестивалів, робота в кінотеатрах, театрах).
По-третє, робота в художніх чи історичних музеях та галереях чи в будь-яких інших культурних інституціях.
Наприклад, гендиректором Мистецького Арсеналу наразі є випускниця нашої кафедри.
І по-четверте, це викладацька і дослідницька діяльність, але не лише у межах університету.
Сьогодні поступово зростає попит на мистецтво, і багато випускників створюють власні курси та за гроші викладають певний матеріал, наприклад, із історії мистецтв.
Також можна працювати при дослідницьких центрах музеїв, чи, наприклад, у Пінчук Арт Центрі.
Якщо ж подивитись на працевлаштування наших випускників, то можна зустріти абсолютно різні сфери: це і куратори (наприклад, у цьому році відбувалась Київська бієнале, головним куратором якої був наш випускник), можна зустріти і перекладачів, урбаністів (адже культуролог краще розуміє культуру міста, його жителів), журналістів, художників, викладачів власних курсів, багато випускників їдуть в Європу, де працюють в українських посольствах і т.д.
