Історія про управлінські рішення в nextbike.ua.
Коли цей сервіс зайшов до України, я дуже зрадів, бо нарешті можна пересуватся містом на велосипеді.
На жаль, коли я почав користуватися орендою, з'ясувалося, що зазначена в тарифах для Львова ціна 0₴/год за умови передплаченого абонементу актуальна не для «Безлічі поїздок» (так, саме так написано на сайті), а лише для однієї години на добу, та про те немає уточнення ані в застосунку, ані в розділі «Тарифи».
Звичайно, що мені це не сподобалося, тому я неодноразово звертався до служби підтримки та звертав увагу на те, що в цьому випадку компанія свідомо або несвідомо вводить споживача послуг в оману та має або вказати в розділі з тарифами про ці додаткові умови, або зробити так, щоб актуальні тарифи відповідали дійсності.
Мене вкотре запевнили в тому, що моє звернення скерують до керівництва, за що я подякував та став чекати на виправлення помилки на сайті.
Але сьогодні мені зателефонували з підтримки та повідомили, що керівництво компанії не знайшло кращого рішення за деактивацію мого акаунту та повернення коштів за останні операції.
Коли я вчергове повідомив працівнику підтримки, що у компанії наявна системна помилка в обслуговуванні, з якою стикаюся не тільки я, мені лише повторили, що завдання працівника просто повідомити цю інформацію.
Тому через те, що це рішення узгоджується в односторонньому порядку, мені залишалося лише погодитися з ним та отримати кошти, незважаючи на те, що я не відмовлявся від користування послугами.
Як, на мій погляд, у цій ситуації має відбуватися комунікація будь-якої компанії зі своїми клієнтами?
По-перше, потрібно визнати, що ви вказали некоректну інформацію, та вибачитися.
По-друге, подякувати за пильність та виправити неузгодженість.
На жаль, компанія обрала інший шлях — заплющити очі на загальну проблему та відмовитися від клієнта.
А наскільки це клієнтоорієнтований підхід, вирішувати вже тим, хто побачить цей відгук.
