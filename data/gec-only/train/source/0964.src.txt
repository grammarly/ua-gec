Про спуски і підйоми або як не здаватися, якщо не все працює, як задумано. Робота у продукт-менеджменті - це великою мірою робота з гіпотезами. І вони не завжди можуть виправдати сподівання. Десь 1,5 року моя команда працювала над стартапом всередині компанії, ми доклали дуже багато зусиль для того, щоб вивести продукт на належний рівень і збільшити клієнтську базу. Але наші очікування щодо масштабу росту не виправдалися. Ця ситуація стала хорошим уроком для всіх. Насамперед про те, що не можна здаватися, навіть коли щось не виходить, потрібно робити висновки, щоб у подальшій роботі передбачати помилки і уникати їх. А ще - що не треба напряму асоціювати результати роботи з собою (якщо продукт успішний, не значить, що ти успішний, і навпаки). А взагалі найкрутіше відчуття для PM-а, на мою думку, це гордість за завершення повного циклу робіт - від моменту, коли ти знайшов ідею, і до моменту її фінальної реалізації у продукті, коли новий функціонал стає доступним користувачам. Для мене це показник зрілості продакт-менеджера.  
