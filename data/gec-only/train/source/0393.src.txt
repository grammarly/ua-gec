Ольга Шарко

НЕ ПОЯСНЮЮ ПРО МОВУ І ВАМ НЕ РАДЖУ

Доброго здоров'я, мої любі читачі,  читачки, а також особи поза гендерною бінарністю.

Сьогодні раптова, однак важлива тема, до якої я вкрай раджу прислухатися.

Протягом останнього тижня я, мабуть, тричі спостерігала пости про захист російської мови. І кожен із цих дописів репостили в українськомовні групи з проханням нагадати авторці чи автору посту, хто в домі хазяїн.
Я зазвичай такі активності стараюся спиняти, однак люди мене не чують, не розуміють і вважають агенткою кремля.

Це відбувається через елементарне незнання алгоритмів просування контенту в соцмережах. Поки Ютуб, Фейсбук і Твіттер працюють за єдиним принципом: чим більша активність під постом у вигляді лайків, репостів та коментарів, тим вищий рейтинг посту і тим більша кількість людей його бачить.


Наші люди з патріотичних міркувань щиро хочуть зробити як краще, однак через брак розуміння інтернет-комунікацій виходить як завжди.

Лише зверніть увагу, яких чисел досяг пост журналістки каналу "112".







Народ, ми точно таких показників хотіли? Гадаю, що ні.

А от вороги - так. По-перше, наша стереотипна поведінка з новою силою поширює ідеї рускагоміра, по-друге, ваші коментарі можуть використати проти вас, вкотре називаючи українців у російських новинах безкультурними хохлами й агресивними украми.


 Яка існує альтернатива?



1. Правило трьох годин, якого мене навчив Андрій Юричко з Фонду Фрідріха Наумана: перш, ніж репостити якусь новину, від якої не залежить у цей момент життя та здоров'я людей чи тварин, почекайте 3 години. Цілком можливо, що за цей час цю новину або спростують, або доповнять, або видалять, і вам не доведеться нічого нікуди писати.


2. Якщо вже так кортить дати здачі - анонімно поскаржтеся на допис. Якщо ФБ не задовольняє вашу скаргу за критерієм "мова ворожнечі", спробуйте критерій "спам", "порушення авторського права" тощо.



3. Зайдіть у Ютуб на якийсь українськомовний канал і лишіть коментар там, аби українськомовні відео піднялися в топ Ютубу. Зайдіть на освітній портал, почитайте хорошу статтю й лишіть відгук там. А ще краще - опублікуйте свій українськомовний контент.

Поширюйте лише щось продуктивне й корисне для людей.  І тоді агенти кремля зрозуміють, що на нас ці провокації не діють, і перестануть їх плодити.



4. А якщо вже сильно муляє - скидаєте цей пост у групу й просите інших користувачів чи користувачок заблокувати цей акаунт, щоб не світило перед очима. Теж хороший варіант, аби звузити аудиторію усіляким ботам.

Блог Ольги Шарко про мову. Не пояснюю про мову і вам не раджу. Не піддаємося на провокації та блокуємо ворожий контент. (ск) Відправляємо до спаму москальські пости.

Матеріали надіслано авторкою спеціально для читачів "Малої Сторінки".



