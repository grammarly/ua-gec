Робота перекладача є різноманітною та багатогранною. Скільки перекладачів, стільки і перекладів. Скільки б не існувало перекладів, наприклад певного класичного твору, обов’язково, обов’язково, у того, хто візьметься за переклад цього ж твору, виникнуть нові ідеї, нові бачення, на які впливають час та місце. У більшості випадків робота перекладача є недооціненою, адже він слугує певним невидимим містком спілкування між автором та читачем, проте ця робота аж ніяк не нудна.
Є перекладачі, які займаються усним чи письмовим перекладом, синхронним чи послідовним, перекладом художніх чи науково-технічних творів, прози чи поезії, чи може субтитрів до улюблених фільмів. Кожному своє, при цьому кожний вид перекладу має свої підводні камені та виклики. Чи челенджі? От над цим і ламають голову перекладачі: вони граються зі словами. Тому переклад — це справжня авантюра та головоломка, яку береться розв’язати драгоман.
Один синхронний переклад чого вартий, коли мозок настільки кипить, що температура тіла підвищується на декілька градусів. І не може бути нудно, адже не знаєш, що буде далі. Так, зазвичай перекладач заздалегідь ознайомлений із текстом, але ексцесів і форс-мажорів ніхто не скасовував.
Перекладач — це той, хто шукає і знаходить нові можливості. Зокрема, мені пощастило стати частинкою чогось більшого на самому початку мого шляху. У 2019 році Україні випала честь проводити EGMO (Європейська олімпіада з математики для дівчат) і студентам/-кам філології та перекладу запропонували долучитися у ролі гідам-перекладачам. Таким чином, студенти мали забезпечувати переклад міжособистісної комунікації учасниць, здійснювати послідовний переклад екскурсій, часом синхронний, та головне — бути поруч 24/7 зі своєю командою та у всьому їй допомагати. І в таких моментах усвідомлюєш, що гарний перекладач має, по-перше, знати, що можна/потрібно опустити при синхронному перекладі, а на чому, навпаки, наголосити, і по-друге, вчиться бути спостерігачем і у певному розумінні навіть психологом, який розпізнає позалінгвальні засоби виразності, а саме просодію (інтонацію, темп мовлення, паузи і таке інше).
До того ж, перекладач — людина начитана, яка знає класику, тому володіє гарним естетичним смаком та стає істинним естетом та поціновувачем краси у всьому. Це передається і у перекладі, звісно, що йдеться про художні твори. Перекладач може виявитись непоганим актором, адже при перекладі він програє сцени вистави у своїй голові, намагаючись увійти в стан персонажа і таким чином передати той самий сенс, але вже іншою мовою. Такий переклад значно легше сприйматимуть читачі, коли перекладач, так би мовити, стає частиною тексту та проживає ролі різних акторів.
Особливої уваги заслуговує переклад поезії. Вважається, щоб перекласти віршовані твори, треба і самому бути поетом. І це дійсно так, адже перекласти слово в слово поезію, при цьому зберігши сенс, структуру та мелодику твору, просто неможливо. Поет, у свою чергу, має змогу передати зміст твору, можливо, трохи у іншій формі та з іншим лексичним наповненням, проте при цьому наділивши твір мелодикою, властивою цільовій мові.
Звісно, переклад може набриднути чи здатися з часом монотонним процесом, що особливо відчувається після своєрідного «медового місяця», після якого ти бачиш не тільки позитивні сторони у виборі своєї діяльності, а й починаєш бачити доволі непривабливі риси. Перекладацька діяльність ніяк не стане нудною, якщо перекладач знайде свою нішу, де йому водночас і комфортно, і є де розгулятися та поекспериментувати.
При вивченні іноземних радять читати твори в оригіналі, проте часто ця ідея не знаходить відгуку в учнів. Чому? Бо вони беруться за ті твори, що й рідною мовою не стали б читати. Щось схоже стосується й перекладу. Якщо перекладати комікси, від яких ти фанатів усе дитинство або й зараз шаленієш від них, то звісно, переклад тільки мотивуватиме та надихатиме, і як бонус ти одним із перших у світі познайомишся з цим твором. Можна бути перекладачем субтитрів фільмів, і тоді ти ще і прем’єри дивитимешся у ряді перших. Звісно, не кожному дістанеться таке бажане місце, проте розширюючи свій світогляд, пробуючи нові речі у житі, займаючись різними хобі, перекладач тим самим розширює сферу своїх інтересів, зокрема і в перекладі.
