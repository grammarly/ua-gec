Поль Рікер пише про герменевтичну проблему як про конфлікт інтерпретацій. Початок цього питання автор визначає у межах екзегези, тобто у межах дисципліни, яка займається розумінням тексту, пошуком того, що він хоче сказати. Суть інтерпретації полягає в намірі подолати дистанцію, культурне віддалення, але врахувавши при цьому і сучасне розуміння людини. Отже, якщо текст має і історичне, й духовне значення, слід повернутись до самого початку, тобто до “цілісного пізнання сенсу”. Не враховуючи того сенсу знаків, про який нам говорить “логіка аргументації”.

Отже, з цього моменту герменевтика вже не може бути суто технічною спеціальністю, вона призвела до появи цілої проблематики розуміння. Та слід пам’ятати, що жодна інтерпретація не могла би сформуватись без використання способів розуміння, які вже існують у певній епосі. Таким способом розуміння могли бути міфи, алегорії, метафори, аналогії тощо.

Рікер через підзаголовок відсилає нас до праці Вільгельма Дільтея 1900-го року, завданням якого було в епоху позитивістської філософії надати наукам про дух (мається на увазі гуманітарним — Geisteswissenschaften) значення наук про природу.

У феноменології існує два способи обґрунтування герменевтики. Один із них, онтологію розуміння, Рікер називає “коротким шляхом”, тому що онтологія відмовляється від розмірковувань про метод й одразу переходить до кінцевої сутності. Користуючись цим способом, ти не занурюєшся поступово, крок за кроком поглиблюючи методологічні можливості тлумачення, історії або психоаналізу. Якраз навпаки, ти потрапляєш туди раптово, різко змінюючи проблематику. Сам Поль Рікер схиляється до довгого шляху, пошуку методів. Далі він описує революцію, що призвела до онтології розуміння, коли розуміння стає аспектом “проєкту” Гайдеґґера, Dasein, його “відкритого буття”, “тут-буття”. Внаслідок революції питання про істину більше не є питанням методу, тепер це проблема явленості буття для сутності, існування якого полягає в розумінні буття. Проте внаслідок концепції Гайдеґґера питання герменевтики не лише залишаються нерозв’язаними, вони взагалі губляться.

Рікер робить висновок, що Гайдеґґер переорієнтовує нашу увагу від таких питань як:

Яким інструментом скористатися для здійснення екзегези, тобто для розуміння текстів?

Як обґрунтувати історичні науки перед науками про природу?

Як залагодити суперечку інтерпретаціями, що змагаються між собою?


Автор наголошує на тому, що один і той самий текст має кілька значень. І що духовний сенс може бути «переданий» лише історичним або буквальним шляхом збільшення смислів, які поступово нашаровуються.

Рікер надає слову «символ» вужчий зміст, ніж ті автори, які, як Кассирер, називають символічним будь-яке осягнення реальності за допомогою знаків — від сприйняття, міфу, мистецтва до науки.

Він називає символом структуру значення, де один сенс — прямий, первинний, буквальний — понад те означає і інший сенс — непрямий, вторинний, алегоричний, який може бути зрозумілий лише через перший.

Це коло виразів з подвійним змістом і утворює герменевтичне поле.
