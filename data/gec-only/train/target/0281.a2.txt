Про коронавірус і моделювання.
Зараз, коли стало зрозуміло, що карантинні заходи — це надовго, стали з'являтися моделювання їхнього впливу на економіку. Кожен моделює по-своєму. Мені сьогодні трапилися дві статті.
Одна (https://arxiv.org/pdf/2004.00493.pdf) моделює вартість епідемії для економіки залежно від жорсткості карантину, який тримається до повного зникнення віруса. Результат такий: навіть якщо вважати, що життя не вартує нічого, то жорсткий карантин коштує найменше з усіх розглянутих варіантів (!); повна відсутність карантинних заходів — дещо більше, а варіант не надто жорсткого карантину — ще дещо більше. Якщо ж врахувати економічну вартість життя (померлі не працюють і не підіймають економіку в майбутньому), то чим жорсткіший карантин, тим краще.
Моделювання вимагає оцінки багатьох параметрів і ґрунтується на їхніх значеннях для західних країн (автори з Німеччини, США та Бельгії). Але тим не менш, результати цікаві.
Натомість ізраїльтяни моделюють інше (https://medium.com/@urialonw/containing-sars-cov-2-with-a-two-day-workweek-fbdea4030d30). Вони кажуть: якщо тримати карантин не постійно і не інтервалами по кілька місяців, а інтервалами по кілька днів, то люди можуть працювати на частину зарплатні, а не бути безробітними. Це важливий фактор і економічно, і психологічно. А от чи можна побороти таким чином вірус?
Їхня модель каже, що якщо працювати два дні на тиждень, а потім на 5 днів усе закривати, то епідемія йде на спад та зникає впродовж кількох місяців. Якщо ж працювати 4 дні поспіль що два тижні (і все закривати на 10 днів що два тижні), то спад відбувається навіть дещо швидше.
Цікава стратегія, чи не так?
Насамкінець трапилися мені поради від канадійського астронавта щодо того, як жити на карантині (https://www.youtube.com/watch?v=4uL5sqe5Uk8). 
1. Зрозуміти, які, власне, є ризики. Не просто боятися, а чітко розуміти, у чому полягає небезпека.
2. Зрозуміти свою мету. Що ви хочете зробити сьогодні? Завтра? Впродовж тижня? Можливо, зробити щось нове? Можливо, закінчити щось старе?
3. Зрозуміти, які у вас обмеження, зобов'язання, що їх треба виконувати.
4. Діяти. Рухатись до мети. Коли досягли мети, пройти з пункту 1 вниз знову.
Кажете, очевидно? Очевидні речі іноді треба повторювати.
