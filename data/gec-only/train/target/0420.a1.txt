Більш за все на світі прокуратор ненавидів запах рожевої олії, і все тепер віщувало недобрий день, бо запах цей почав переслідувати прокуратора зі світанку. Прокураторові здавалося, що рожевий запах випаровують кипариси й пальми в саду, що до запаху шкіри й конвою підмішується клятий рожевий струмінь. Від флігелей у дворці, де розмістилася перша когорта дванадцятого блискавичного легіону, що прийшла з прокуратором до Єршалаїму, доносило дим у колонаду через верхній майданчик саду, й до гіркуватого диму, що свідчив про те, що кашовари у кентуріях почали готувати обід, домішувався все той же жирний рожевий сморід. О, боги, боги, за що ви мене караєте?
"Так, без сумнівів! Це вона, знову вона, непереможна, жахлива хвороба гемікранія, під час якої болить пів голови. Від неї нема засобів, нема жодного спасіння. Спробую не рухати головою".
