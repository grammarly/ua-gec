20 вересня 2019 року я разом з понад двома тисячами людей марширував вулицями Києва, тримаючи плакат, вигукуючи різноманітні кричалки.

Навіщо?
Все дуже просто. Клімат змінюється, і винні в цьому є люди. За останні роки нашого перебування тут ми загнали нашу планету в настільки жахливий стан, що страшно навіть думати про це.

Але це реальність.

Земля загинається в агонії від парникових газів та пластику. Ми більше не можемо закривати очі на цю ситуацію. Наслідки людської погоні за прибутками та банальної байдужості вже зайшли занадто далеко.

Але ми ще можемо це виправити.

Що я можу зробити? Я один / одна, а проблема має колосальний масштаб. Хто я такий / така проти величезної машини бабла і махінацій?

Якщо в тебе в голові виникли такі думки, я раджу тобі почитати про Ґрету Тунберґ. Якщо коротко, це 15-річна дівчинка, яка 20 серпня 2018 року в п'ятницю пропустила школу і провела одиночну забастовку перед будівлею парламенту Швеції. Тоді вона була одна. 20 вересня 2019 року у 160 країнах люди вийшли на марш. Понад півтора мільйона людей узяло участь у цій демонстрації. Одна дівчинка дала початок такому масовому руху. А що зупиняє тебе?

Зміни клімату — це те, про що конче треба говорити всюди і всім. Тобі потрібно знати, що відбувається з нашою планетою прямо зараз. Зміни клімату — це те, що необхідно зупинити. Важливі дії кожного і кожної. Якщо ти думаєш, що тебе це не стосується, ти помиляєшся. Ти вже не по своїй волі став частиною всього цього. Тож, якщо вже так, то чому не долучитись до тих, кому не байдуже?
