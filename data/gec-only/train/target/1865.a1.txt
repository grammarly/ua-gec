І вона затребувала, щоб він поклав у банк на її ім'я п'ять тисяч рублів. Мигуєв згадав це, зітхнув і ще раз із душевним каяттям дорікнув собі за миттєве захоплення, яке принесло йому таку масу клопотів та страждань.

Дійшовши до своєї дачі, Мигуєв сів на ґанок відпочити. Була рівно десята година, і з-за хмар виглядав шматочок місяця. На вулиці і біля дач не було ані душі: літні дачники вже лягали спати, а молоді гуляли у гаю. Шукаючи в обох кишенях сірники, щоб закурити папиросу, Мигуєв штовхнувся ліктем у щось м'яке; знічев'я він позирнув під свій правий лікоть, і раптом його обличчя перекосило таким жахом, наче він побачив поряд себе змію. На ґанку, біля самих дверей, лежав якийсь вузол. Щось продовгувате було загорнуте у щось, судячи навпомацки, схоже на стьобану ковдрочку. Один кінець вузла був злегка відкритий, і колезький асесор, всунувши у нього руку, натрапив на щось тепле і вологе. Із жахом підскочив він на ноги і озирнувся, як злочинець, що збирається тікати від стражі.


