Біологія та криміналістика

Зображений візерунок може здатися артоб'єктом, але люди, які уважно вчили у школі біологію, розпізнають черепашки діатомових водоростей. Їхньою основою є кремнезем (Силіцію оксид), а за структурою вони нагадують коробку, накриту кришкою. Діатомові водорості мешкають у прісних та солоних водоймах. Вони є основним компонентом фітопланктону морів та океанів, забезпечуючи близько 20% продукції кисню на нашій планеті та 50% продукції органічної речовини в океанських екосистемах. Рештки панцирів мертвих клітин осідають на дно, формуючи осадову породу — діатоміт, який використовують у промисловості: як харчову домішку у тваринництві, як підстилку, компонент ґрунтосуміші, теплоізоляційний матеріал у металургії, матеріал фільтрів для очищення води, домішки до бетонів у будівництві тощо. Висока варіабельність форм панцирів дозволяє ідентифікувати водойми, з яких походять різні зразки матеріалів.

24 листопада 1971 року людина, яка назвалася Деном Купером, захопила пасажирський літак, який виконував рейс Портленд-Сіетл. У валізі він мав пристрій, схожий на бомбу, вибухом якої він і погрожував. Вимогами терориста були 200 тис. доларів дрібними неміченими купюрами та два набори парашутів. Влада знайшла все необхідне, в обмін на це Купер відпустив пасажирів та стюардес, після чого літак взяв курс на Мексику на найменшій можливій висоті та швидкості. Приблизно за пів години після зльоту Купер вистрибнув із літака. ФБР організувало масштабну пошукову операцію, незважаючи на те, що вихідних даних було недостатньо для більш-менш точного розрахунку місця приземлення. Пошук був таким ретельним, що навіть в одній з покинутих будівель був знайдений труп дівчинки, яка зникла за кілька тижнів до цього. Проте, слідів Купера виявлено не було. Серійні номери купюр були розіслані у всі ігрові заклади, банки та інші установи, і це також нічого не дало.

Ця історія досі лишається єдиним нерозкритим випадком крадіжки літака за всю історію. З неї були зроблені і практичні висновки — авіакомпанії отримали повноваження проводити обшук пасажирів на предмет наявності вибухівки, а в літаках Boeing 727 встановлено пристрій, який запобігав відкриванню дверей під час польоту.

Але це не вся історія. 10 лютого 1980 року Браян Інгрем, відпочиваючи на березі річки Колумбія, знайшов у піску три пакунки із грошима, які виявилися частиною викупу Купера. Вони були пошкоджені, але все ще складені у пачки, скріплені ґумками та у тому ж порядку, як їх віддали терористові. Походження грошей загадкове, адже локація знахідки розташована за 30 км від імовірної зони приземлення Купера. Було висунуто ряд гіпотез, але жодна з них не мала практичних доказів. У 1986 році більша частина коштів була поділена між родиною Інгрем та страховиком авіакомпанії. ФБР залишило собі 14 купюр як докази. У 2008 році дорослий Браян продав на аукціоні 15 купюр (20-доларових) за приблизно 37 тис. доларів. Решта купюр викупу досі не виявлені.

Але і це не вся історія. Діатомові водорості мають не лише міжвидову варіабельність розмірів та форм черепашок. Деякі, зокрема Asterionella formosa, мають ще й сезонні зміни будови. Дослідники проаналізували будову діатомей, які їм вдалося виявити на грошах Купера зі знахідки Інгрема. Виявилося, що їхній видовий склад відповідає літньому сезону, а не листопаду, коли відбулося захоплення літака. Результат відкидає всі теорії, в яких гроші були навмисне закопані в пісок (тобто сухими) та в яких Купер упав у річку. Проте не дає жодних додаткових пояснень щодо долі грошей або самого злочинця. Хай там як, опублікований спосіб аналізу є новим та може використовуватися у подальших розслідуваннях.

Через те, що у результаті захоплення літака не постраждали люди чи власне літак, у 1976 році справа повинна була завершитися за терміном давності. Судді винесли заочне рішення та постановили, що в разі виявлення живим Купер має з'явитися до суду. Після появи нових фактів розслідування поновили, але далі у 2016 році його офіційно закрило ФБР. Матеріали справи нараховують 60 томів, а частина доступна на сайті.

Експерти вважають найімовірнішим сценарієм загибель Купера — стрибок відбувся у листопаді, вночі, за температури повітря -10°С, злочинець був одягнений лише в діловий костюм. До того ж, його запасний парашут виявився неробочим муляжем. І навіть якби він не розбився, навряд чи міг вижити без допомоги на землі. Проте тіло так і не знайшли...
