Останнім часом мені стали до вподоби близькосхідна та кавказька кухні. Різноманітні сорти баклажанів, солодкого перцю й спеції стали фаворитами моїх базарних недільних закупівель. Найулюбленіша страва цього літа — це єврейська традиційна яєшня з овочами під назвою "шакшука". Цікаво, чи справді це готують люди в Ізраїлі, чи то просто в нас таку легенду вигадали. Щоб приготувати шакшуку, треба стушкувати нарізані перець, цибулю й помідори. Додати часнику, кінзи, петрушки й гострого перцю. В цю смачну соковиту суміш треба розбити яйця й зачекати, щоб згорнувся білок, а жовток залишився рідким. Смакота! Вперше я спробувала цю страву в ресторації. Того разу там були ще й мідії. То був безкоштовний сніданок за сертифікатом, тож я наважилася замовити будь-що невідоме. А потім подруга, яка гостювала в мене кілька днів, теж пару разів готувала шакшуку в мене вдома. Отак і почалася смаковита історія шакшука-сніданків у моєму житті. Схоже, що чоловік не дуже то й поділяє мої вподобання. Але хто готує, той і вирішує!

