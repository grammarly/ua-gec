Обер-кондуктор підіймає брови і зітхає з таким виразом, немов хоче сказати: "На жаль, усе це правда!". Машиніст мовчить і у задумі оглядає шапку. По обличчях обох видно, що у них є якась одна спільна думка, яку вони не висловлюють не тому, що хочуть приховати, а тому, що подібні думки найкраще передавати мовчки, аніж словами. І старий розуміє. Він лізе до кишені, дістає звідти десятирублівку і без передмов, не змінюючи ані тону голосу, ані виразу обличчя, а з упевненістю і прямотою, з якими дають і беруть хабарі, можливо, тільки російські люди, подає папірець обер-кондуктору. Той мовчки бере, складає його учетверо і не поспішаючи кладе до кишені. Після цього всі троє виходять із кімнатки і, розбудивши на шляху кондуктора, який спав, ідуть на платформу.


