Створила собі тут свою карту бажань. Просто тому що дуже гарна візуалізація і було цікаво, що ж там за варіанти будуть. А виявилася хорошою вправою на визначення своїх справжніх цінностей та життєвих пріоритетів.

Наприклад, "побудувати великий дім для всієї сім'ї" — це метафора можливості віддячити батькам і рідним за всю їхню любов, турботу протягом усього мого життя і віддачу, як уміють лише мама й тато. Або "зустрічатися з тим, хто витримає моїх подруг" — це не значить, що у мене шалені чи нестерпні подруги — ні, в мене найкращі подруги, але це значить поважати моє оточення, мій світ і людей, з якими я йду пліч-о-пліч вже роки крізь вогонь і мідні труби. І я знаю, чому я обрала це, а не "весілля на Мальдівах", хоча від весілля на Мальдівах не відмовилася б. "Відвідати всі країни Європи" — ну не прям всі (щось не тягне до Албанії, наприклад, пробач, Албаніє), але мати можливість багато подорожувати і не лише у Європі — ось це мрія. Дуже хотілося обрати "відпочити на райських островах", але це менш масштабно і, сподіваюся, одного дня я й так собі це зможу дозволити. Або це зможе нам дозволити той, хто витримає всіх моїх подруг, ха-ха-ха. А ще маленька чорна сукня Chanel, так. Куди взагалі це життя без сукні Chanel.


