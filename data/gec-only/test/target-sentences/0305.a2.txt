І коли секретар і конвой повернулися на свої місця, Пилат оголосив, що затверджує смертний вирок, який оголосила рада Малого Синедріону злочинцю Ієшуа Га-Ноцри, і секретар записав сказане Пилатом.
За хвилину перед прокурором стояв Марк Крисобой.
Йому прокурор приказав передати злочинця начальнику таємної служби і при цьому наголосити йому про розпорядження прокурора про те, що Ієшуа Га-Ноцри має бути відокремлений від інших осуджених, а також, що команді таємної служби під страхом тяжкої кари заборонено розмовляти з Ієшуа на будь-які теми чи відповідати на його запитання.
По знаку Марка навколо Ієшуа замкнулось коло конвою і його вивели з балкона.
Після цього перед прокурором постав стрункий, світлобородий красень із виблискуючими на  грудях мордами левів, з орлиними перами на гребені шлема, із золотими бляшками на портупеї меча, в зашнурованому до колін взутті на трійній підошві, в накинутому на ліве плече багряному плащі.
Це був командувач легіону легат.
Його прокурор спитав про те, де зараз знаходиться себастійська когорта.
Легат повідомив, що себастійці утримують кордон на площі перед гіподромом, де буде виголошено перед народом вирок злочинцям.